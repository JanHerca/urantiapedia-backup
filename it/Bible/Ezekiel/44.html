<!--
title: Ezechiele - Capitolo 44
description: 
published: true
date: 2022-10-7T1:7:41Z
tags: bible, bible—ezekiel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Ezekiel/43">Ezechiele - Capitolo 43</a></td>
        <td><a href="/it/Bible/Ezekiel/Index">Indice</a></td>
        <td><a href="/it/Bible/Ezekiel/45">Ezechiele - Capitolo 45</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Poi egli mi ricondusse verso la porta esterna del santuario, che guarda a oriente. Essa era chiusa. </p>
<p id="v2"><sup><small>2</small></sup>  E l'Eterno mi disse: 'Questa porta sarà chiusa; essa non s'aprirà, e nessuno entrerà per essa, poiché per essa è entrato l'Eterno, l'Iddio d'Israele; perciò rimarrà chiusa. </p>
<p id="v3"><sup><small>3</small></sup>  Quanto al principe, siccome è principe, egli potrà sedervi per mangiare il pane davanti all'Eterno; egli entrerà per la via del vestibolo della porta, e uscirà per la medesima via'. </p>
<p id="v4"><sup><small>4</small></sup>  Poi mi menò davanti alla casa per la via della porta settentrionale. Io guardai, ed ecco, la gloria dell'Eterno riempiva la casa dell'Eterno; e io caddi sulla mia faccia. </p>
<p id="v5"><sup><small>5</small></sup>  E l'Eterno mi disse: 'Figliuol d'uomo, sta' bene attento, apri gli occhi per guardare e gli orecchi per udire tutto quello che ti dirò circa tutti i regolamenti della casa dell'Eterno e tutte le sue leggi; e considera attentamente l'ingresso della casa, e tutti gli egressi del santuario. </p>
<p id="v6"><sup><small>6</small></sup>  E di' a questi ribelli, alla casa d'Israele: Così parla il Signore, l'Eterno: O casa d'Israele, bastano tutte le vostre abominazioni! </p>
<p id="v7"><sup><small>7</small></sup>  Avete fatto entrare degli stranieri, incirconcisi di cuore e incirconcisi di carne, perché stessero nel mio santuario a profanare la mia casa, quando offrivate il mio pane, il grasso e il sangue, violando così il mio patto con tutte le vostre abominazioni. </p>
<p id="v8"><sup><small>8</small></sup>  Voi non avete serbato l'incarico che avevate delle mie cose sante; ma ne avete fatti custodi quegli stranieri, nel mio santuario, a vostro pro. </p>
<p id="v9"><sup><small>9</small></sup>  Così parla il Signore, l'Eterno: Nessun straniero incirconciso di cuore, e incirconciso di carne, entrerà nel mio santuario: nessuno degli stranieri che saranno in mezzo ai figliuoli d'Israele. </p>
<p id="v10"><sup><small>10</small></sup>  Inoltre, i Leviti che si sono allontanati da me quando Israele si sviava, e si sono sviati da me per seguire i loro idoli, porteranno la pena della loro iniquità; </p>
<p id="v11"><sup><small>11</small></sup>  e saranno nel mio santuario come de' servi, con l'incarico di guardare le porte della casa; e faranno il servizio della casa; scanneranno per il popolo le vittime degli olocausti e degli altri sacrifizi, e si terranno davanti a lui per essere al tuo servizio. </p>
<p id="v12"><sup><small>12</small></sup>  Siccome han servito il popolo davanti agl'idoli suoi e sono stati per la casa d'Israele un'occasione di caduta nell'iniquità, io alzo la mia mano contro di loro, dice il Signore, l'Eterno, giurando ch'essi porteranno la pena della loro iniquità. </p>
<p id="v13"><sup><small>13</small></sup>  E non s'accosteranno più a me per esercitare il sacerdozio, e non s'accosteranno ad alcuna delle mie cose sante, alle cose che sono santissime; ma porteranno il loro obbrobrio, e la pena delle abominazioni che hanno commesse; </p>
<p id="v14"><sup><small>14</small></sup>  ne farò de' guardiani della casa, incaricati di tutto il servigio d'essa e di tutto ciò che vi si deve fare. </p>
<p id="v15"><sup><small>15</small></sup>  Ma i sacerdoti Leviti, figliuoli di Tsadok, i quali hanno serbato l'incarico che avevano del mio santuario quando i figliuoli d'Israele si sviavano da me, saranno quelli che si accosteranno a me per fare il mio servizio, e che si terranno davanti a me per offrirmi il grasso e il sangue, dice il Signore, l'Eterno. </p>
<p id="v16"><sup><small>16</small></sup>  Essi entreranno nel mio santuario, essi s'accosteranno alla mia tavola per servirmi, e compiranno tutto il mio servizio. </p>
<p id="v17"><sup><small>17</small></sup>  E quando entreranno per le porte del cortile interno, indosseranno vesti di lino; non avranno addosso lana di sorta, quando faranno il servizio alle porte del cortile interno e nella casa. </p>
<p id="v18"><sup><small>18</small></sup>  Avranno in capo delle tiare di lino, e delle brache di lino ai fianchi; non si cingeranno con ciò che fa sudare. </p>
<p id="v19"><sup><small>19</small></sup>  Ma quando usciranno per andare nel cortile esterno, nel cortile esterno verso il popolo, si toglieranno i paramenti coi quali avranno fatto il servizio, e li deporranno nelle camere del santuario; e indosseranno altre vesti, per non santificare il popolo con i loro paramenti. </p>
<p id="v20"><sup><small>20</small></sup>  Non si raderanno il capo, e non si lasceranno crescere i capelli; ma porteranno i capelli corti. </p>
<p id="v21"><sup><small>21</small></sup>  Nessun sacerdote berrà vino, quand'entrerà nel cortile interno. </p>
<p id="v22"><sup><small>22</small></sup>  Non prenderanno per moglie né una vedova, né una donna ripudiata, ma prenderanno delle vergini della progenie della casa d'Israele; potranno però prendere delle vedove, che sian vedove di sacerdoti. </p>
<p id="v23"><sup><small>23</small></sup>  Insegneranno al mio popolo a distinguere fra il sacro e il profano, e gli faranno conoscere la differenza tra ciò ch'è impuro e ciò ch'è puro. </p>
<p id="v24"><sup><small>24</small></sup>  In casi di processo, spetterà a loro il giudicare; e giudicheranno secondo le mie prescrizioni, e osserveranno le mie leggi e i miei statuti in tutte le mie feste, e santificheranno i miei sabati. </p>
<p id="v25"><sup><small>25</small></sup>  Il sacerdote non entrerà dov'è un morto, per non rendersi impuro; non si potrà rendere impuro che per un padre, per una madre, per un figliuolo, per una figliuola, per un fratello o per una sorella non maritata. </p>
<p id="v26"><sup><small>26</small></sup>  Dopo la sua purificazione, gli conteranno sette giorni; </p>
<p id="v27"><sup><small>27</small></sup>  e il giorno che entrerà nel santuario, nel cortile interno, per fare il servizio nel santuario, offrirà il suo sacrifizio per il peccato, dice il Signore, l'Eterno. </p>
<p id="v28"><sup><small>28</small></sup>  E avranno una eredità: Io sarò la loro eredità; e voi non darete loro alcun possesso in Israele: Io sono il loro possesso. </p>
<p id="v29"><sup><small>29</small></sup>  Essi si nutriranno delle oblazioni, dei sacrifizi per il peccato e dei sacrifizi per la colpa: e ogni cosa votata allo sterminio in Israele sarà loro. </p>
<p id="v30"><sup><small>30</small></sup>  E le primizie dei primi prodotti d'ogni sorta, tutte le offerte di qualsivoglia cosa che offrirete per elevazione, saranno dei sacerdoti; darete parimente al sacerdote le primizie della vostra pasta, affinché la benedizione riposi sulla vostra casa. </p>
<p id="v31"><sup><small>31</small></sup>  I sacerdoti non mangeranno carne di nessun uccello né d'alcun animale morto da sé o sbranato. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Ezekiel/43">Ezechiele - Capitolo 43</a></td>
        <td><a href="/it/Bible/Ezekiel/Index">Indice</a></td>
        <td><a href="/it/Bible/Ezekiel/45">Ezechiele - Capitolo 45</a></td>
      </tr>
    </tbody>
  </table>
</figure>
