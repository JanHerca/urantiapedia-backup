<!--
title: Ezechiele - Capitolo 16
description: 
published: true
date: 2022-8-14T13:44:31Z
tags: 
editor: ckeditor
dateCreated: 2022-8-14T13:44:31Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/it/Bible/Ezekiel/15">Ezechiele - Capitolo 15</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/it/Bible/Ezekiel/Index">Indice</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/it/Bible/Ezekiel/17">Ezechiele - Capitolo 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  La parola dell'Eterno mi fu ancora rivolta in questi termini: </p>
<p id="v2"><sup><small>2</small></sup>  'Figliuol d'uomo, fa' conoscere a Gerusalemme le sue abominazioni, </p>
<p id="v3"><sup><small>3</small></sup>  e di': Così parla il Signore, l'Eterno, a Gerusalemme: Per la tua origine e per la tua nascita sei del paese del Cananeo; tuo padre era un Amoreo, tua madre una Hittea. </p>
<p id="v4"><sup><small>4</small></sup>  Quanto alla tua nascita, il giorno che nascesti l'ombelico non ti fu tagliato, non fosti lavata con acqua per nettarti, non fosti sfregata con sale, né fosti fasciata. </p>
<p id="v5"><sup><small>5</small></sup>  Nessuno ebbe sguardi di pietà per te, per farti una sola di queste cose, avendo compassione di te; ma fosti gettata nell'aperta campagna, il giorno che nascesti, pel disprezzo che si aveva di te. </p>
<p id="v6"><sup><small>6</small></sup>  E io ti passai accanto, vidi che ti dibattevi nel sangue, e ti dissi: - Vivi, tu che sei nel sangue! - E ti ripetei: - Vivi, tu che sei nel sangue! </p>
<p id="v7"><sup><small>7</small></sup>  Io ti farò moltiplicare per miriadi, come il germe dei campi. - E tu ti sviluppasti, crescesti, giungesti al colmo della bellezza, il tuo seno si formò, la tua capigliatura crebbe abbondante, ma tu eri nuda e scoperta. </p>
<p id="v8"><sup><small>8</small></sup>  Io ti passai accanto, ti guardai, ed ecco il tuo tempo era giunto: il tempo degli amori; io stesi su di te il lembo della mia veste, e copersi la tua nudità; ti feci un giuramento, fermai un patto con te, dice il Signore, l'Eterno, e tu fosti mia. </p>
<p id="v9"><sup><small>9</small></sup>  Ti lavai con acqua, ti ripulii del sangue che avevi addosso, e ti unsi con olio. </p>
<p id="v10"><sup><small>10</small></sup>  Ti misi delle vesti ricamate, de' calzari di pelle di tasso, ti cinsi il capo di lino fino, ti ricopersi di seta. </p>
<p id="v11"><sup><small>11</small></sup>  Ti fornii d'ornamenti, ti misi de' braccialetti ai polsi, e una collana al collo. </p>
<p id="v12"><sup><small>12</small></sup>  Ti misi un anello al naso, dei pendenti agli orecchi, e una magnifica corona in capo. </p>
<p id="v13"><sup><small>13</small></sup>  Così fosti adorna d'oro e d'argento, e fosti vestita di lino fino, di seta e di ricami; e tu mangiasti fior di farina, miele e olio; diventasti sommamente bella, e giungesti fino a regnare. </p>
<p id="v14"><sup><small>14</small></sup>  E la tua fama si sparse fra le nazioni, per la tua bellezza; poich'essa era perfetta, avendoti io coperta della mia magnificenza, dice il Signore, l'Eterno. </p>
<p id="v15"><sup><small>15</small></sup>  Ma tu confidasti nella tua bellezza, e ti prostituisti in grazia della tua fama, e prodigasti le tue prostituzioni a ogni passante, a chi voleva. </p>
<p id="v16"><sup><small>16</small></sup>  Tu prendesti delle tue vesti, ti facesti degli alti luoghi parati di vari colori, e quivi ti prostituisti: cose tali, che non ne avvennero mai, e non ne avverranno più. </p>
<p id="v17"><sup><small>17</small></sup>  Prendesti pure i tuoi bei gioielli fatti del mio oro e del mio argento, che io t'avevo dati, te ne facesti delle immagini d'uomo, e ad esse ti prostituisti; </p>
<p id="v18"><sup><small>18</small></sup>  e prendesti le tue vesti ricamate e ne ricopristi quelle immagini, dinanzi alle quali tu ponesti il mio olio e il mio profumo. </p>
<p id="v19"><sup><small>19</small></sup>  Parimente il mio pane che t'avevo dato, il fior di farina, l'olio e il miele con cui ti nutrivo, tu li ponesti davanti a loro, come un profumo di soave odore. Questo si fece! dice il Signore, l'Eterno. </p>
<p id="v20"><sup><small>20</small></sup>  Prendesti inoltre i tuoi figliuoli e le tue figliuole che mi avevi partoriti, e li offristi loro in sacrificio, perché li divorassero. Non bastavan esse le tue prostituzioni, </p>
<p id="v21"><sup><small>21</small></sup>  perché tu avessi anche a scannare i miei figliuoli, e a darli loro facendoli passare per il fuoco? <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  E in mezzo a tutte le tue abominazioni e alle tue prostituzioni, non ti sei ricordata de' giorni della tua giovinezza, quand'eri nuda, scoperta, e ti dibattevi nel sangue. </p>
<p id="v23"><sup><small>23</small></sup>  Ora dopo tutta la tua malvagità - guai! guai a te! dice il Signore, l'Eterno, - </p>
<p id="v24"><sup><small>24</small></sup>  ti sei costruita un bordello, e ti sei fatto un alto luogo in ogni piazza pubblica: </p>
<p id="v25"><sup><small>25</small></sup>  hai costruito un alto luogo a ogni capo di strada, hai reso abominevole la tua bellezza, ti sei offerta ad ogni passante, ed hai moltiplicato le tue prostituzioni. </p>
<p id="v26"><sup><small>26</small></sup>  Ti sei pure prostituita agli Egiziani, tuoi vicini dalle membra vigorose, e hai moltiplicato le tue prostituzioni per provocarmi ad ira. </p>
<p id="v27"><sup><small>27</small></sup>  Perciò, ecco, io ho steso la mia mano contro di te, ho diminuito la provvisione che t'avevo fissata, e t'ho abbandonata in balìa delle figliuole dei Filistei, che t'odiano e hanno vergogna della tua condotta scellerata. </p>
<p id="v28"><sup><small>28</small></sup>  Non sazia ancora, ti sei pure prostituita agli Assiri; ti sei prostituita a loro; e neppure allora sei stata sazia; </p>
<p id="v29"><sup><small>29</small></sup>  e hai moltiplicato le tue prostituzioni col paese di Canaan fino in Caldea, e neppure con questo sei stata sazia. </p>
<p id="v30"><sup><small>30</small></sup>  Com'è vile il tuo cuore, dice il Signore, l'Eterno, a ridurti a fare tutte queste cose, da sfacciata prostituta! </p>
<p id="v31"><sup><small>31</small></sup>  Quando ti costruivi il bordello a ogni capo di strada e ti facevi gli alti luoghi in ogni piazza pubblica, tu non eri come una prostituta, giacché sprezzavi il salario, </p>
<p id="v32"><sup><small>32</small></sup>  ma come una donna adultera, che riceve gli stranieri invece del suo marito. </p>
<p id="v33"><sup><small>33</small></sup>  A tutte le prostitute si danno dei regali: ma tu hai fatto de' regali a tutti i tuoi amanti, e li hai sedotti con de' doni, perché venissero da te, da tutte le parti, per le tue prostituzioni. </p>
<p id="v34"><sup><small>34</small></sup>  Con te, nelle tue prostituzioni, è avvenuto il contrario delle altre donne; giacché non eri tu la sollecitata; in quanto tu pagavi, invece d'esser pagata, facevi il contrario delle altre. </p>
<p id="v35"><sup><small>35</small></sup>  Perciò, o prostituta, ascolta la parola dell'Eterno. </p>
<p id="v36"><sup><small>36</small></sup>  Così parla il Signore, l'Eterno: Poiché il tuo danaro è stato dissipato e la tua nudità è stata scoperta nelle tue prostituzioni coi tuoi amanti, e a motivo di tutti i tuoi idoli abominevoli, e a cagione del sangue dei tuoi figliuoli che hai dato loro, </p>
<p id="v37"><sup><small>37</small></sup>  ecco, io radunerò tutti i tuoi amanti ai quali ti sei resa gradita, e tutti quelli che hai amati insieme a quelli che hai odiati; li radunerò da tutte le parti contro di te, e scoprirò davanti a loro la tua nudità, ed essi vedranno tutta la tua nudità. </p>
<p id="v38"><sup><small>38</small></sup>  Io ti giudicherò alla stregua delle donne che commettono adulterio e spandono il sangue, e farò che il tuo sangue sia sparso dal furore e dalla gelosia. </p>
<p id="v39"><sup><small>39</small></sup>  E ti darò nelle loro mani, ed essi abbatteranno il tuo bordello, distruggeranno i tuoi alti luoghi, ti spoglieranno delle tue vesti, ti prenderanno i bei gioielli, e ti lasceranno nuda e scoperta; </p>
<p id="v40"><sup><small>40</small></sup>  e faranno salire contro di te una folla, e ti lapideranno e ti trafiggeranno con le loro spade; </p>
<p id="v41"><sup><small>41</small></sup>  daranno alle fiamme le tue case, faranno giustizia di te nel cospetto di molte donne, e io ti farò cessare dal far la prostituta, e tu non pagherai più nessuno. </p>
<p id="v42"><sup><small>42</small></sup>  Così io sfogherò il mio furore su di te, e la mia gelosia si stornerà da te; m'acqueterò, e non sarò più adirato. </p>
<p id="v43"><sup><small>43</small></sup>  Poiché tu non ti sei ricordata dei giorni della tua giovinezza e m'hai provocato ad ira con tutte queste cose, ecco, anch'io ti farò ricadere sul capo la tua condotta, dice il Signore, l'Eterno, e tu non aggiungerai altri delitti a tutte le tue abominazioni. </p>
<p id="v44"><sup><small>44</small></sup>  Ecco, tutti quelli che usano proverbi faranno di te un proverbio, e diranno: - Quale la madre, tale la figlia. </p>
<p id="v45"><sup><small>45</small></sup>  Tu sei figliuola di tua madre, ch'ebbe a sdegno il suo marito e i suoi figliuoli, e sei sorella delle tue sorelle, ch'ebbero a sdegno i loro mariti e i loro figliuoli. Vostra madre era una Hittea, e vostro padre un Amoreo. </p>
<p id="v46"><sup><small>46</small></sup>  La tua sorella maggiore, che ti sta a sinistra, è Samaria, con le sue figliuole; e la tua sorella minore, che ti sta a destra, è Sodoma, con le sue figliuole. </p>
<p id="v47"><sup><small>47</small></sup>  E tu, non soltanto hai camminato nelle loro vie e commesso le stesse loro abominazioni; era troppo poco; ma in tutte le tue vie ti sei corrotta più di loro. </p>
<p id="v48"><sup><small>48</small></sup>  Com'è vero ch'io vivo, dice il Signore, l'Eterno, Sodoma, la tua sorella, e le sue figliuole, non hanno fatto quel che avete fatto tu e le figliuole tue. </p>
<p id="v49"><sup><small>49</small></sup>  Ecco questa fu l'iniquità di Sodoma, tua sorella: lei e le sue figliuole vivevano nell'orgoglio, nell'abbondanza del pane, e nell'ozio indolente; ma non sostenevano la mano dell'afflitto e del povero. </p>
<p id="v50"><sup><small>50</small></sup>  Erano altezzose, e commettevano abominazioni nel mio cospetto; perciò le feci sparire, quando vidi ciò. </p>
<p id="v51"><sup><small>51</small></sup>  E Samaria non ha commesso la metà de' tuoi peccati; tu hai moltiplicato le tue abominazioni più che l'una e l'altra, e hai giustificato le tue sorelle, con tutte le abominazioni che hai commesse. </p>
<p id="v52"><sup><small>52</small></sup>  Anche tu porta il vituperio che hai inflitto alle tue sorelle! Coi tuoi peccati tu ti sei resa più abominevole di loro, ed esse son più giuste di te; tu pure dunque, vergognati e porta il tuo vituperio, poiché tu hai giustificato le tue sorelle! </p>
<p id="v53"><sup><small>53</small></sup>  Io farò tornare dalla cattività quelli che là si trovano di Sodoma e delle sue figliuole, quelli di Samaria e delle sue figliuole e quelli de' tuoi che sono in mezzo ad essi, </p>
<p id="v54"><sup><small>54</small></sup>  affinché tu porti il tuo vituperio, che tu senta l'onta di tutto quello che hai fatto, e sii così loro di conforto. </p>
<p id="v55"><sup><small>55</small></sup>  La tua sorella Sodoma e le sue figliuole torneranno nella loro condizione di prima, Samaria e le sue figliuole torneranno nella loro condizione di prima, e tu e le tue figliuole tornerete nella vostra condizione di prima. </p>
<p id="v56"><sup><small>56</small></sup>  Sodoma, la tua sorella, non era neppur mentovata dalla tua bocca, ne' giorni della tua superbia, </p>
<p id="v57"><sup><small>57</small></sup>  prima che la tua malvagità fosse messa a nudo, come avvenne quando fosti oltraggiata dalle figliuole della Siria e da tutti i paesi circonvicini, dalle figliuole dei Filistei, che t'insultavano da tutte le parti. </p>
<p id="v58"><sup><small>58</small></sup>  Tu porti alla tua volta il peso della tua scelleratezza e delle tue abominazioni, dice l'Eterno. </p>
<p id="v59"><sup><small>59</small></sup>  Poiché, così parla il Signore, l'Eterno: Io farò a te come hai fatto tu, che hai sprezzato il giuramento, infrangendo il patto. </p>
<p id="v60"><sup><small>60</small></sup>  Nondimeno io mi ricorderò del patto che fermai teco nei giorni della tua giovinezza, e stabilirò per te un patto eterno. </p>
<p id="v61"><sup><small>61</small></sup>  E tu ti ricorderai della tua condotta, e ne avrai vergogna, quando riceverai le tue sorelle, quelle che sono più grandi e quelle che sono più piccole di te, e io te le darò per figliuole, ma non in virtù del tuo patto. </p>
<p id="v62"><sup><small>62</small></sup>  E io fermerò il mio patto con te, e tu conoscerai che io sono l'Eterno, </p>
<p id="v63"><sup><small>63</small></sup>  affinché tu ricordi, e tu arrossisca, e tu non possa più aprir bocca dalla vergogna, quand'io t'avrò perdonato tutto quello che hai fatto, dice il Signore, l'Eterno'. </p>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 16:21 <i>Riverenza al fuoco</i>: <a href="/it/The_Urantia_Book/85#p4_4">LU 85:4.4</a>. </li>
</ol>
</div>
