<!--
title: Geremia - Capitolo 5
description: 
published: true
date: 2022-10-7T1:7:41Z
tags: bible, bible—jeremiah
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Jeremiah/4">Geremia - Capitolo 4</a></td>
        <td><a href="/it/Bible/Jeremiah/Index">Indice</a></td>
        <td><a href="/it/Bible/Jeremiah/6">Geremia - Capitolo 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Andate attorno per le vie di Gerusalemme, e guardate, e informatevi, e cercate per le sue piazze se vi trovate un uomo, se ve n'è uno solo che operi giustamente, che cerchi la fedeltà; e io perdonerò Gerusalemme. </p>
<p id="v2"><sup><small>2</small></sup>  Anche quando dicono: 'Com'è vero che l'Eterno vive', è certo che giurano il falso. </p>
<p id="v3"><sup><small>3</small></sup>  O Eterno, gli occhi tuoi non cercano essi la fedeltà? Tu li colpisci, e quelli non sentono nulla; tu li consumi, e quelli rifiutano di ricevere la correzione; essi han reso il loro volto più duro della roccia, rifiutano di convertirsi. </p>
<p id="v4"><sup><small>4</small></sup>  Io dicevo: 'Questi non son che i miseri; sono insensati perché non conoscono la via dell'Eterno, la legge del loro Dio; </p>
<p id="v5"><sup><small>5</small></sup>  io andrò dai grandi e parlerò loro, perch'essi conoscono la via dell'Eterno, la legge del loro Dio'; ma anch'essi tutti quanti hanno spezzato il giogo, hanno rotto i legami. </p>
<p id="v6"><sup><small>6</small></sup>  Perciò il leone della foresta li uccide, il lupo del deserto li distrugge, il leopardo sta in agguato presso le loro città; chiunque ne uscirà sarà sbranato, perché le loro trasgressioni son numerose, le loro infedeltà sono aumentate. </p>
<p id="v7"><sup><small>7</small></sup>  Perché ti perdonerei io? I tuoi figliuoli m'hanno abbandonato, e giurano per degli dèi che non esistono. Io li ho satollati ed essi si danno all'adulterio, e s'affollano nelle case di prostituzione. </p>
<p id="v8"><sup><small>8</small></sup>  Sono come tanti stalloni ben pasciuti ed ardenti; ognun d'essi nitrisce dietro la moglie del prossimo. </p>
<p id="v9"><sup><small>9</small></sup>  Non li punirei io per queste cose? dice l'Eterno; e l'anima mia non si vendicherebbe d'una simile nazione? </p>
<p id="v10"><sup><small>10</small></sup>  Salite sulle sue mura e distruggete, ma non la finite del tutto; portate via i suoi tralci, perché non son dell'Eterno! </p>
<p id="v11"><sup><small>11</small></sup>  Poiché la casa d'Israele e la casa di Giuda m'hanno tradito, dice l'Eterno. </p>
<p id="v12"><sup><small>12</small></sup>  Rinnegano l'Eterno, e dicono: 'Non esiste; nessun male ci verrà addosso, noi non vedremo né spada né fame; <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  i profeti non sono che vento, e nessuno parla in essi. Quel che minacciano sia fatto a loro!' </p>
<p id="v14"><sup><small>14</small></sup>  Perciò così parla l'Eterno, l'Iddio degli eserciti: Perché avete detto quelle parole, ecco, io farò che la parola mia sia come fuoco nella tua bocca, che questo popolo sia come legno, e che quel fuoco lo divori. </p>
<p id="v15"><sup><small>15</small></sup>  Ecco, io faccio venire da lungi una nazione contro di voi, o casa d'Israele, dice l'Eterno; una nazione valorosa, una nazione antica, una nazione della quale tu non conosci la lingua e non intendi le parole. </p>
<p id="v16"><sup><small>16</small></sup>  Il suo turcasso è un sepolcro aperto; tutti quanti son dei prodi. </p>
<p id="v17"><sup><small>17</small></sup>  Essa divorerà le tue mèssi e il tuo pane, divorerà i tuoi figliuoli e le tue figliuole, divorerà le tue pecore e i tuoi buoi, divorerà le tue vigne e i tuoi fichi; abbatterà con la spada le tue città forti nelle quali confidi. </p>
<p id="v18"><sup><small>18</small></sup>  Ma anche in quei giorni, dice l'Eterno, io non ti finirò del tutto. </p>
<p id="v19"><sup><small>19</small></sup>  E quando direte: 'Perché l'Eterno, il nostro Dio, ci ha egli fatto tutto questo?' tu risponderai loro: 'Come voi m'avete abbandonato e avete servito degli dèi stranieri nel vostro paese, così servirete degli stranieri in un paese che non è vostro'. </p>
<p id="v20"><sup><small>20</small></sup>  Annunziate questo alla casa di Giacobbe, banditelo in Giuda, e dite: </p>
<p id="v21"><sup><small>21</small></sup>  Ascoltate ora questo, o popolo stolto e senza cuore, che ha occhi e non vede, che ha orecchi e non ode. <sup id="cite2"><a href="#fn2">[2]</a></sup></p>
<p id="v22"><sup><small>22</small></sup>  Non mi temerete voi? dice l'Eterno; non temerete voi dinanzi a me che ho posto la rena per limite al mare, barriera eterna, ch'esso non oltrepasserà mai? I suoi flutti s'agitano, ma sono impotenti; muggono, ma non la sormontano. </p>
<p id="v23"><sup><small>23</small></sup>  Ma questo popolo ha un cuore indocile e ribelle; si voltano indietro e se ne vanno. </p>
<p id="v24"><sup><small>24</small></sup>  Non dicono in cuor loro: 'Temiamo l'Eterno, il nostro Dio, che dà la pioggia a suo tempo: la pioggia della prima e dell'ultima stagione, che ci mantiene le settimane fissate per la mietitura'. </p>
<p id="v25"><sup><small>25</small></sup>  Le vostre iniquità hanno sconvolto queste cose, e i vostri peccati v'han privato del benessere. <sup id="cite3"><a href="#fn3">[3]</a></sup></p>
<p id="v26"><sup><small>26</small></sup>  Poiché fra il mio popolo si trovan degli empi che spiano, come uccellatori in agguato; essi tendon tranelli, acchiappano uomini. </p>
<p id="v27"><sup><small>27</small></sup>  Come una gabbia è piena d'uccelli, così le loro case son piene di frode; perciò diventan grandi e s'arricchiscono. </p>
<p id="v28"><sup><small>28</small></sup>  Ingrassano, hanno il volto lucente, oltrepassano ogni limite di male. Non difendono la causa, la causa dell'orfano, eppur prosperano; e non fanno giustizia nei processi de' poveri. </p>
<p id="v29"><sup><small>29</small></sup>  E non punirei io queste cose? dice l'Eterno; e l'anima mia non si vendicherebbe di una simile nazione? </p>
<p id="v30"><sup><small>30</small></sup>  Cose spaventevoli e orride si fanno nel paese: </p>
<p id="v31"><sup><small>31</small></sup>  i profeti profetano bugiardamente; i sacerdoti governano agli ordini de' profeti; e il mio popolo ha piacere che sia così. E che farete voi quando verrà la fine? </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Jeremiah/4">Geremia - Capitolo 4</a></td>
        <td><a href="/it/Bible/Jeremiah/Index">Indice</a></td>
        <td><a href="/it/Bible/Jeremiah/6">Geremia - Capitolo 6</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 5:12 <i>Secolarismo militante</i>: <a href="/it/The_Urantia_Book/195#p8_5">LU 195:8.5</a>. </li>
  <li id="fn2"><a href="#cite2">↑</a> 5:21 <i>Gli occhi non vedono, le orecchie non sentono</i>: <a href="/it/The_Urantia_Book/157#p2_2">LU 157:2.2</a>. </li>
  <li id="fn3"><a href="#cite3">↑</a> 5:25 <i>I tuoi peccati si trattengono bene</i>: <a href="/it/The_Urantia_Book/131#p2_10">LU 131:2.10</a>. </li>
</ol>
</div>
