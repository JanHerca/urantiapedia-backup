<!--
title: Geremia - Capitolo 9
description: 
published: true
date: 2022-10-7T1:7:41Z
tags: bible, bible—jeremiah
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Jeremiah/8">Geremia - Capitolo 8</a></td>
        <td><a href="/it/Bible/Jeremiah/Index">Indice</a></td>
        <td><a href="/it/Bible/Jeremiah/10">Geremia - Capitolo 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Oh fosse pur la mia testa mutata in acqua, e fosser gli occhi miei una fonte di lacrime! Io piangerei giorno e notte gli uccisi della figliuola del mio popolo! </p>
<p id="v2"><sup><small>2</small></sup>  Oh se avessi nel deserto un rifugio da viandanti! Io abbandonerei il mio popolo e me n'andrei lungi da costoro, perché son tutti adulteri, un'adunata di traditori. </p>
<p id="v3"><sup><small>3</small></sup>  Tendono la lingua, ch'è il loro arco, per scoccar menzogne; son diventati potenti nel paese, ma non per agir con fedeltà; poiché procedono di malvagità in malvagità, e non conoscono me, dice l'Eterno. </p>
<p id="v4"><sup><small>4</small></sup>  Si guardi ciascuno dal suo amico, e nessuno si fidi del suo fratello; poiché ogni fratello non fa che ingannare, ed ogni amico va spargendo calunnie. </p>
<p id="v5"><sup><small>5</small></sup>  L'uno gabba l'altro, e non dice la verità, esercitano la loro lingua a mentire, s'affannano a fare il male. </p>
<p id="v6"><sup><small>6</small></sup>  La tua dimora è la malafede; ed è per malafede che costoro rifiutano di conoscermi, dice l'Eterno. </p>
<p id="v7"><sup><small>7</small></sup>  Perciò, così parla l'Eterno degli eserciti: Ecco, io li fonderò nel crogiuolo per saggiarli; poiché che altro farei riguardo alla figliuola del mio popolo? </p>
<p id="v8"><sup><small>8</small></sup>  La loro lingua è un dardo micidiale; essa non dice che menzogne; con la bocca ognuno parla di pace al suo prossimo, ma nel cuore gli tende insidie. </p>
<p id="v9"><sup><small>9</small></sup>  Non li punirei io per queste cose? dice l'Eterno; e l'anima mia non si vendicherebbe di una simile nazione? </p>
<p id="v10"><sup><small>10</small></sup>  Io vo' dare in pianto ed in gemito, per i monti, e vo' dare in lamento per i pascoli del deserto, perché son arsi, talché niuno più vi passa, e non vi s'ode più voce di bestiame; gli uccelli del cielo e le bestie sono fuggite, sono scomparse. </p>
<p id="v11"><sup><small>11</small></sup>  Io ridurrò Gerusalemme in un monte di ruine, in un ricetto di sciacalli; e farò delle città di Giuda una desolazione senza abitanti. </p>
<p id="v12"><sup><small>12</small></sup>  Chi è il savio che capisca queste cose? Chi è colui al quale la bocca dell'Eterno ha parlato perché ei ne dia l'annunzio? Perché il paese è egli distrutto, desolato come un deserto talché niuno vi passa? </p>
<p id="v13"><sup><small>13</small></sup>  L'Eterno risponde: Perché costoro hanno abbandonato la mia legge ch'io avevo loro posta dinanzi, e non hanno dato ascolto alla mia voce, e non l'hanno seguita nella lor condotta, </p>
<p id="v14"><sup><small>14</small></sup>  ma han seguito la caparbietà del cuor loro, e sono andati dietro ai Baali, come i loro padri insegnaron loro. </p>
<p id="v15"><sup><small>15</small></sup>  Perciò, così parla l'Eterno degli eserciti, l'Iddio di Israele: Ecco, io farò mangiar dell'assenzio a questo popolo e gli farò bere dell'acqua avvelenata. </p>
<p id="v16"><sup><small>16</small></sup>  Io li disperderò fra le nazioni, che né loro né i loro padri han conosciuto; e manderò dietro a loro la spada, finché io li abbia consumati. </p>
<p id="v17"><sup><small>17</small></sup>  Così parla l'Eterno degli eserciti: Pensate a chiamare delle piagnone, e ch'esse vengano! Mandate a cercare le più avvedute e ch'esse vengano </p>
<p id="v18"><sup><small>18</small></sup>  e s'affrettino a fare un lamento su noi, sì che i nostri occhi si struggano in lacrime, e l'acqua fluisca dalle nostre palpebre. </p>
<p id="v19"><sup><small>19</small></sup>  Poiché una voce di lamento si fa udire da Sion: 'Come siamo devastati! Siamo coperti di confusione, perché dobbiamo abbandonare il paese, ora che hanno abbattuto le nostre dimore'. </p>
<p id="v20"><sup><small>20</small></sup>  Donne, ascoltate la parola dell'Eterno, e i vostri orecchi ricevan la parola della sua bocca! Insegnate alle vostre figliuole de' lamenti, e ognuna insegni alla sua compagna de' canti funebri! </p>
<p id="v21"><sup><small>21</small></sup>  Poiché la morte è salita per le nostre finestre, è entrata nei nostri palazzi per far sparire i bambini dalle strade e i giovani dalle piazze. </p>
<p id="v22"><sup><small>22</small></sup>  Di': Così parla l'Eterno: I cadaveri degli uomini giaceranno come letame sull'aperta campagna, come una mannella che il mietitore si lascia dietro e che nessuno raccoglie. </p>
<p id="v23"><sup><small>23</small></sup>  Così parla l'Eterno: Il savio non si glorî della sua saviezza, il forte non si glorî della sua forza, il ricco non si glorî della sua ricchezza; <sup id="cite1"><a href="#fn1">[1]</a></sup></p>
<p id="v24"><sup><small>24</small></sup>  ma chi si gloria si glorî di questo: che ha intelligenza e conosce me, che sono l'Eterno, che esercita la benignità, il diritto e la giustizia sulla terra; perché di queste cose mi compiaccio, dice l'Eterno. <sup id="cite2"><a href="#fn2">[2]</a></sup></p>
<p id="v25"><sup><small>25</small></sup>  Ecco, i giorni vengono, dice l'Eterno, ch'io punirò tutti i circoncisi che sono incirconcisi: </p>
<p id="v26"><sup><small>26</small></sup>  l'Egitto, Giuda, Edom, i figliuoli di Ammon, Moab, e tutti quelli che si tagliano i canti della barba, e abitano nel deserto; poiché tutte le nazioni sono incirconcise, e tutta la casa d'Israele è incirconcisa di cuore. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Jeremiah/8">Geremia - Capitolo 8</a></td>
        <td><a href="/it/Bible/Jeremiah/Index">Indice</a></td>
        <td><a href="/it/Bible/Jeremiah/10">Geremia - Capitolo 10</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 9:23 <i>Non gloriarti delle ricchezze</i>: <a href="/it/The_Urantia_Book/165#p4_8">LU 165:4.8</a>. </li>
  <li id="fn2"><a href="#cite2">↑</a> 9:24 <i>Conosci il tuo Dio</i>: <a href="/it/The_Urantia_Book/5#p4_8">LU 5:4.8</a>.  <i>Si diletta con i suoi figli</i>: <a href="/it/The_Urantia_Book/1#p5_4">LU 1:5.4</a>.  <i>Il Signore esercita l'amorevolezza</i>: <a href="/it/The_Urantia_Book/2#p4_1">LU 2:4.1</a>.  <i>Amorevolezza</i>: <a href="/it/The_Urantia_Book/2#p5_7">LU 2:5.7</a>. </li>
</ol>
</div>
