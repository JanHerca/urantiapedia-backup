<!--
title: Geremia - Capitolo 48
description: 
published: true
date: 2022-10-7T1:7:41Z
tags: bible, bible—jeremiah
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Jeremiah/47">Geremia - Capitolo 47</a></td>
        <td><a href="/it/Bible/Jeremiah/Index">Indice</a></td>
        <td><a href="/it/Bible/Jeremiah/49">Geremia - Capitolo 49</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Riguardo a Moab. Così parla l'Eterno degli eserciti, l'Iddio d'Israele: Guai a Nebo! poiché è devastata; Kiriathaim è coperta d'onta, è presa; Misgab è coperta d'onta e sbigottita. </p>
<p id="v2"><sup><small>2</small></sup>  Il vanto di Moab non è più; in Heshbon macchinan del male contro di lui: 'Venite, distruggiamolo, e non sia più nazione'. Tu pure, o Madmen, sarai ridotta al silenzio; la spada t'inseguirà. </p>
<p id="v3"><sup><small>3</small></sup>  Delle grida vengon da Horonaim: Devastazione e gran rovina! </p>
<p id="v4"><sup><small>4</small></sup>  Moab è infranto, i suoi piccini fanno udire i lor gridi. </p>
<p id="v5"><sup><small>5</small></sup>  Poiché su per la salita di Luhith si piange, si sale piangendo perché giù per la discesa di Horonaim s'ode il grido angoscioso della rotta. </p>
<p id="v6"><sup><small>6</small></sup>  Fuggite, salvate le vostre persone, siano esse come una tamerice nel deserto! </p>
<p id="v7"><sup><small>7</small></sup>  Poiché, siccome ti sei confidato nelle tue opere e nei tuoi tesori, anche tu sarai preso; e Kemosh andrà in cattività, coi suoi sacerdoti e coi suoi capi. </p>
<p id="v8"><sup><small>8</small></sup>  Il devastatore verrà contro tutte le città, e nessuna città scamperà; la valle perirà e la pianura sarà distrutta, come l'Eterno ha detto. </p>
<p id="v9"><sup><small>9</small></sup>  Date delle ali a Moab, poiché bisogna che voli via; le sue città diventeranno una desolazione, senza che più v'abiti alcuno. </p>
<p id="v10"><sup><small>10</small></sup>  Maledetto colui che fa l'opera dell'Eterno fiaccamente, maledetto colui che trattiene la spada dallo spargere il sangue! </p>
<p id="v11"><sup><small>11</small></sup>  Moab era tranquillo fin dalla sua giovinezza, riposava sulle sue fecce non è stato travasato da vaso a vaso, non è andato in cattività; per questo ha conservato il suo sapore, e il suo profumo non s'è alterato. </p>
<p id="v12"><sup><small>12</small></sup>  Perciò ecco, i giorni vengono, dice l'Eterno, ch'io gli manderò de' travasatori, che lo travaseranno; vuoteranno i suoi vasi, frantumeranno le sue ànfore. </p>
<p id="v13"><sup><small>13</small></sup>  E Moab avrà vergogna di Kemosh, come la casa d'Israele ha avuto vergogna di Bethel, in cui avea riposto la sua fiducia. </p>
<p id="v14"><sup><small>14</small></sup>  Come potete dire: 'Noi siamo uomini prodi, uomini valorosi per la battaglia?' </p>
<p id="v15"><sup><small>15</small></sup>  Moab è devastato; le sue città salgono in fumo, il fiore dei suoi giovani scende al macello, dice il re, che ha nome l'Eterno degli eserciti. </p>
<p id="v16"><sup><small>16</small></sup>  La calamità di Moab sta per giungere, la sua sciagura viene a gran passi. </p>
<p id="v17"><sup><small>17</small></sup>  Compiangetelo voi tutti che lo circondate, e voi tutti che conoscete il suo nome, dite: 'Come s'è spezzato quel forte scettro, quel magnifico bastone?' </p>
<p id="v18"><sup><small>18</small></sup>  O figliuola che abiti in Dibon, scendi dalla tua gloria, siedi sul suolo riarso, poiché il devastatore di Moab sale contro di te, distrugge le tue fortezze. </p>
<p id="v19"><sup><small>19</small></sup>  O tu che abiti in Aroer, fermati per la strada, e guarda; interroga il fuggiasco e colei che scampa, e di': 'Che è successo?' </p>
<p id="v20"><sup><small>20</small></sup>  Moab è coperto d'onta, perché è infranto; mandate urli! gridate! annunziate sull'Arnon che Moab è devastato! </p>
<p id="v21"><sup><small>21</small></sup>  Un castigo è venuto sul paese della pianura, sopra Holon, sopra Jahats, su Mefaath, </p>
<p id="v22"><sup><small>22</small></sup>  su Dibon, su Nebo, su Beth-Diblathaim, </p>
<p id="v23"><sup><small>23</small></sup>  su Kiriathaim, su Beth-Gamul, su Beth-Meon, </p>
<p id="v24"><sup><small>24</small></sup>  su Kerioth, su Botsra, su tutte le città del paese di Moab, lontane e vicine. </p>
<p id="v25"><sup><small>25</small></sup>  Il corno di Moab è tagliato, il suo braccio è spezzato, dice l'Eterno. </p>
<p id="v26"><sup><small>26</small></sup>  Inebriatelo, poich'egli s'è innalzato contro l'Eterno, e si rotoli Moab nel suo vomito, e diventi anch'egli un oggetto di scherno! </p>
<p id="v27"><sup><small>27</small></sup>  Israele non è egli stato per te un oggetto di scherno? Era egli forse stato trovato fra i ladri, che ogni volta che parli di lui tu scuoti il capo? </p>
<p id="v28"><sup><small>28</small></sup>  Abbandonate le città e andate a stare nelle rocce, o abitanti di Moab! Siate come le colombe che fanno il lor nido sull'orlo de' precipizi. </p>
<p id="v29"><sup><small>29</small></sup>  Noi abbiamo udito l'orgoglio di Moab, l'orgogliosissimo popolo, la sua arroganza, la sua superbia, la sua fierezza, l'alterigia del suo cuore. </p>
<p id="v30"><sup><small>30</small></sup>  Io conosco la sua tracotanza, dice l'Eterno, ch'è mal fondata; le sue vanterie non hanno approdato a nulla di stabile. </p>
<p id="v31"><sup><small>31</small></sup>  Perciò, io alzo un lamento su Moab, io do in gridi per tutto Moab; perciò si geme per quei di Kir-Heres. </p>
<p id="v32"><sup><small>32</small></sup>  O vigna di Sibma, io piango per te più ancora che per Jazer; i tuoi rami andavan oltre il mare, arrivavano fino al mare di Jazer; il devastatore è piombato sui tuoi frutti d'estate e sulla tua vendemmia. </p>
<p id="v33"><sup><small>33</small></sup>  La gioia e l'allegrezza sono scomparse dalla fertile campagna e dal paese di Moab; io ho fatto venir meno il vino negli strettoi; non si pigia più l'uva con gridi di gioia; il grido che s'ode non è più il grido di gioia. </p>
<p id="v34"><sup><small>34</small></sup>  Gli alti lamenti di Heshbon giungon fino a Elealeh; si fanno udire fin verso Jahats; da Tsoar fino a Horonaim, fino a Eglath-Sceliscia; perfino le acque di Nimrim son prosciugate. </p>
<p id="v35"><sup><small>35</small></sup>  E io farò venir meno in Moab dice l'Eterno, chi salga sull'alto luogo, e chi offra profumi ai suoi dèi. </p>
<p id="v36"><sup><small>36</small></sup>  Perciò il mio cuore geme per Moab come gemono i flauti, il mio cuore geme come gemono i flauti per quei di Kir-Heres, perché tutto quello che aveano ammassato è perduto. </p>
<p id="v37"><sup><small>37</small></sup>  Poiché tutte le teste sono rasate, tutte le barbe sono tagliate, su tutte le mani ci son delle incisioni, e sui fianchi, dei sacchi. </p>
<p id="v38"><sup><small>38</small></sup>  Su tutti i tetti di Moab e nelle sue piazze, da per tutto, è lamento; poiché io ho frantumato Moab, come un vaso di cui non si fa stima di sorta, dice l'Eterno. </p>
<p id="v39"><sup><small>39</small></sup>  Com'è stato infranto! Urlate! Come Moab ha vòlto vergognosamente le spalle! Come Moab è diventato lo scherno e lo spavento di tutti quelli che gli stanno dintorno! </p>
<p id="v40"><sup><small>40</small></sup>  Poiché così parla l'Eterno: Ecco, il nemico fende l'aria come l'aquila, spiega le sue ali verso Moab. </p>
<p id="v41"><sup><small>41</small></sup>  Kerioth è presa, le fortezze sono occupate, e il cuore dei prodi di Moab, in quel giorno, è come il cuore d'una donna in doglie di parto. </p>
<p id="v42"><sup><small>42</small></sup>  Moab sarà distrutto, non sarà più popolo, perché s'è innalzato contro l'Eterno. </p>
<p id="v43"><sup><small>43</small></sup>  Spavento, fossa, laccio ti soprastanno, o abitante di Moab! dice l'Eterno. </p>
<p id="v44"><sup><small>44</small></sup>  Chi fugge dinanzi allo spavento, cade nella fossa; chi risale dalla fossa, riman preso al laccio; perché io fo venire su lui, su Moab, l'anno in cui dovrà render conto, dice l'Eterno. </p>
<p id="v45"><sup><small>45</small></sup>  All'ombra di Heshbon i fuggiaschi si fermano, spossati; ma un fuoco esce da Heshbon, una fiamma di mezzo a Sihon, che divora i fianchi di Moab, il sommo del capo dei figli del tumulto. </p>
<p id="v46"><sup><small>46</small></sup>  Guai a te, o Moab! Il popolo di Kemosh è perduto! poiché i tuoi figliuoli son portati via in cattività, e in cattività son menate le tue figliuole. </p>
<p id="v47"><sup><small>47</small></sup>  Ma io farò tornar Moab dalla cattività negli ultimi giorni, dice l'Eterno. Fin qui il giudizio su Moab. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Jeremiah/47">Geremia - Capitolo 47</a></td>
        <td><a href="/it/Bible/Jeremiah/Index">Indice</a></td>
        <td><a href="/it/Bible/Jeremiah/49">Geremia - Capitolo 49</a></td>
      </tr>
    </tbody>
  </table>
</figure>
