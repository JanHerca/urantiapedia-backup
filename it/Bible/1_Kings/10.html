<!--
title: I Re - Capitolo 10
description: 
published: true
date: 2022-10-7T1:7:41Z
tags: bible, bible—1 kings
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Kings/9">I Re - Capitolo 9</a></td>
        <td><a href="/it/Bible/1_Kings/Index">Indice</a></td>
        <td><a href="/it/Bible/1_Kings/11">I Re - Capitolo 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Or la regina di Sceba avendo udito la fama che circondava Salomone a motivo del nome dell'Eterno, venne a metterlo alla prova con degli enimmi. </p>
<p id="v2"><sup><small>2</small></sup>  Essa giunse a Gerusalemme con un numerosissimo seguito, con cammelli carichi di aromi, d'oro in gran quantità, e di pietre preziose; e, recatasi da Salomone, gli disse tutto quello che aveva in cuore. </p>
<p id="v3"><sup><small>3</small></sup>  Salomone rispose a tutte le questioni propostegli da lei, e non ci fu cosa che fosse oscura per il re, e ch'ei non sapesse spiegare. </p>
<p id="v4"><sup><small>4</small></sup>  E quando la regina di Sceba ebbe veduto tutta la sapienza di Salomone e la casa ch'egli aveva costruita </p>
<p id="v5"><sup><small>5</small></sup>  e le vivande della sua mensa e gli alloggi de' suoi servi e l'ordine del servizio de' suoi ufficiali e le loro vesti e i suoi coppieri e gli olocausti ch'egli offriva nella casa dell'Eterno, rimase fuori di sé dalla maraviglia. </p>
<p id="v6"><sup><small>6</small></sup>  E disse al re: 'Quello che avevo sentito dire nel mio paese dei fatti tuoi e della tua sapienza era dunque vero. </p>
<p id="v7"><sup><small>7</small></sup>  Ma non ci ho creduto finché non son venuta io stessa, e non ho visto con gli occhi miei; ed ora, ecco, non me n'era stata riferita neppure la metà! La tua sapienza e la tua prosperità sorpassano la fama che me n'era giunta! </p>
<p id="v8"><sup><small>8</small></sup>  Beata la tua gente, beati questi tuoi servi che stanno del continuo dinanzi a te, ed ascoltano la tua sapienza. </p>
<p id="v9"><sup><small>9</small></sup>  Sia benedetto l'Eterno, il tuo Dio, il quale t'ha gradito, mettendoti sul trono d'Israele! L'Eterno ti ha stabilito re, per far ragione e giustizia, perch'egli nutre per Israele un amore perpetuo'. </p>
<p id="v10"><sup><small>10</small></sup>  Poi ella donò al re centoventi talenti d'oro, grandissima quantità di aromi, e delle pietre preziose. Non furon mai più portati tanti aromi quanti ne diede la regina di Sceba al re Salomone. </p>
<p id="v11"><sup><small>11</small></sup>  (La flotta di Hiram che portava oro da Ofir, portava anche da Ofir del legno di sandalo in grandissima quantità, e delle pietre preziose, </p>
<p id="v12"><sup><small>12</small></sup>  e di questo legno di sandalo il re fece delle balaustrate per la casa dell'Eterno e per la casa reale, delle cetre e de' saltèri per i cantori. Di questo legno di sandalo non ne fu più portato, e non se n'è più visto fino al dì d'oggi). </p>
<p id="v13"><sup><small>13</small></sup>  Il re Salomone diede alla regina di Sceba tutto quel che essa bramò e chiese, oltre a quello ch'ei le donò con la sua munificenza sovrana. Poi ella si rimise in cammino, e coi suoi servi se ne tornò al suo paese. </p>
<p id="v14"><sup><small>14</small></sup>  Or il peso dell'oro che giungeva ogni anno a Salomone, era di seicentosessantasei talenti, </p>
<p id="v15"><sup><small>15</small></sup>  oltre quello ch'ei percepiva dai mercanti, dal traffico dei negozianti, da tutti i re d'Arabia e dai governatori del paese. </p>
<p id="v16"><sup><small>16</small></sup>  E il re Salomone fece fare duecento scudi grandi d'oro battuto, per ognuno dei quali impiegò seicento sicli d'oro, </p>
<p id="v17"><sup><small>17</small></sup>  e trecento scudi d'oro battuto più piccoli, per ognuno dei quali impiegò tre mine d'oro; e il re li mise nella casa della 'Foresta del Libano'. </p>
<p id="v18"><sup><small>18</small></sup>  Il re fece pure un gran trono d'avorio, che rivestì d'oro finissimo. </p>
<p id="v19"><sup><small>19</small></sup>  Questo trono aveva sei gradini; la sommità del trono era rotonda dalla parte di dietro; il seggio avea due bracci, uno di qua e uno di là; presso i due bracci stavano due leoni, </p>
<p id="v20"><sup><small>20</small></sup>  e dodici leoni stavano sui sei gradini, da una parte e dall'altra. Niente di simile era ancora stato fatto in verun altro regno. </p>
<p id="v21"><sup><small>21</small></sup>  E tutte le coppe del re Salomone erano d'oro, e tutto il vasellame della casa della 'Foresta del Libano' era d'oro puro. Nulla era d'argento; dell'argento non si faceva alcun conto al tempo di Salomone. </p>
<p id="v22"><sup><small>22</small></sup>  Poiché il re aveva in mare una flotta di Tarsis insieme con la flotta di Hiram; e la flotta di Tarsis, una volta ogni tre anni, veniva a portare oro, argento, avorio, scimmie e pavoni. </p>
<p id="v23"><sup><small>23</small></sup>  Così il re Salomone fu il più grande di tutti i re della terra per ricchezze e per sapienza. </p>
<p id="v24"><sup><small>24</small></sup>  E tutto il mondo cercava di veder Salomone per udir la sapienza che Dio gli avea messa in cuore. </p>
<p id="v25"><sup><small>25</small></sup>  E ognuno gli portava il suo dono: vasi d'argento, vasi d'oro, vesti, armi, aromi, cavalli e muli; e questo avveniva ogni anno. </p>
<p id="v26"><sup><small>26</small></sup>  Salomone radunò carri e cavalieri, ed ebbe millequattrocento carri e dodicimila cavalieri, che distribuì nelle città dove teneva i suoi carri, e in Gerusalemme presso di sé. </p>
<p id="v27"><sup><small>27</small></sup>  E il re fece sì che l'argento era in Gerusalemme così comune come le pietre, e i cedri tanto abbondanti quanto i sicomori della pianura. </p>
<p id="v28"><sup><small>28</small></sup>  I cavalli che Salomone aveva, gli venivan menati dall'Egitto; le carovane di mercanti del re li andavano a prendere a mandre, per un prezzo convenuto. </p>
<p id="v29"><sup><small>29</small></sup>  Un equipaggio, uscito dall'Egitto e giunto a destinazione, veniva a costare seicento sicli d'argento; un cavallo, centocinquanta. Nello stesso modo, per mezzo di que' mercanti, se ne facean venire per tutti i re degli Hittei e per i re della Siria. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Kings/9">I Re - Capitolo 9</a></td>
        <td><a href="/it/Bible/1_Kings/Index">Indice</a></td>
        <td><a href="/it/Bible/1_Kings/11">I Re - Capitolo 11</a></td>
      </tr>
    </tbody>
  </table>
</figure>
