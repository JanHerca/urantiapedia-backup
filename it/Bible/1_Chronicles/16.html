<!--
title: I Cronache - Capitolo 16
description: 
published: true
date: 2022-10-7T1:7:41Z
tags: bible, bible—1 chronicles
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Chronicles/15">I Cronache - Capitolo 15</a></td>
        <td><a href="/it/Bible/1_Chronicles/Index">Indice</a></td>
        <td><a href="/it/Bible/1_Chronicles/17">I Cronache - Capitolo 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Portarono dunque l'arca di Dio e la collocarono in mezzo al padiglione che Davide aveva rizzato per lei; e si offrirono olocausti e sacrifizi di azioni di grazie dinanzi a Dio. </p>
<p id="v2"><sup><small>2</small></sup>  E quando Davide ebbe finito d'offrire gli olocausti e i sacrifizi di azioni di grazie, benedisse il popolo nel nome dell'Eterno; </p>
<p id="v3"><sup><small>3</small></sup>  e distribuì a tutti gl'Israeliti, uomini e donne, un pane per uno, una porzione di carne, e un dolce d'uva secca. </p>
<p id="v4"><sup><small>4</small></sup>  Poi stabilì davanti all'arca dell'Eterno alcuni di fra i Leviti per fare il servizio per ringraziare, lodare e celebrare l'Eterno, l'Iddio d'Israele. </p>
<p id="v5"><sup><small>5</small></sup>  Erano: Asaf, il capo; Zaccaria, il secondo dopo di lui; poi Jehiel, Scemiramoth, Jehiel, Mattithia, Eliab, Benaia, Obed-Edom ed Jeiel. Essi sonavano saltèri e cetre, e Asaf sonava i cembali; </p>
<p id="v6"><sup><small>6</small></sup>  i sacerdoti Benaia e Jahaziel sonavano del continuo la tromba davanti all'arca del patto di Dio. </p>
<p id="v7"><sup><small>7</small></sup>  Allora, in quel giorno, Davide diede per la prima volta ad Asaf e ai suoi fratelli l'incarico di cantare le lodi dell'Eterno: </p>
<p id="v8"><sup><small>8</small></sup>  "Celebrate l'Eterno, invocate il suo nome; fate conoscere le sue gesta fra i popoli. </p>
<p id="v9"><sup><small>9</small></sup>  Cantategli, salmeggiategli, meditate su tutte le sue maraviglie. </p>
<p id="v10"><sup><small>10</small></sup>  Gloriatevi nel santo suo nome; si rallegri il cuore di quelli che cercano l'Eterno! </p>
<p id="v11"><sup><small>11</small></sup>  Cercate l'Eterno e la sua forza, cercate del continuo la sua faccia! </p>
<p id="v12"><sup><small>12</small></sup>  Ricordatevi delle maraviglie ch'egli ha fatte, de' suoi miracoli e dei giudizi della sua bocca, </p>
<p id="v13"><sup><small>13</small></sup>  o voi, progenie d'Israele, suo servitore, figliuoli di Giacobbe, suoi eletti! </p>
<p id="v14"><sup><small>14</small></sup>  Egli, l'Eterno, è l'Iddio nostro; i suoi giudizi s'esercitano su tutta la terra. </p>
<p id="v15"><sup><small>15</small></sup>  Ricordatevi in perpetuo del suo patto, della parola da lui data per mille generazioni, </p>
<p id="v16"><sup><small>16</small></sup>  del patto che fece con Abrahamo, che giurò ad Isacco, </p>
<p id="v17"><sup><small>17</small></sup>  e che confermò a Giacobbe come uno statuto, ad Israele come un patto eterno, </p>
<p id="v18"><sup><small>18</small></sup>  dicendo: 'Io ti darò il paese di Canaan per vostra parte di eredità'. </p>
<p id="v19"><sup><small>19</small></sup>  Non erano allora che poca gente, pochissimi e stranieri nel paese, </p>
<p id="v20"><sup><small>20</small></sup>  e andavano da una nazione all'altra, da un regno a un altro popolo. </p>
<p id="v21"><sup><small>21</small></sup>  Egli non permise che alcuno li opprimesse; anzi, castigò dei re per amor loro, </p>
<p id="v22"><sup><small>22</small></sup>  dicendo: 'Non toccate i miei unti, e non fate alcun male ai miei profeti'. </p>
<p id="v23"><sup><small>23</small></sup>  Cantate all'Eterno, abitanti di tutta la terra, annunziate di giorno in giorno la sua salvezza! </p>
<p id="v24"><sup><small>24</small></sup>  Raccontate la sua gloria fra le nazioni e le sue maraviglie fra tutti i popoli! </p>
<p id="v25"><sup><small>25</small></sup>  Perché l'Eterno è grande e degno di sovrana lode; egli è tremendo sopra tutti gli dèi. </p>
<p id="v26"><sup><small>26</small></sup>  Poiché tutti gli dèi dei popoli son idoli vani, ma l'Eterno ha fatto i cieli. </p>
<p id="v27"><sup><small>27</small></sup>  Splendore e maestà stanno dinanzi a lui, forza e gioia sono nella sua dimora. </p>
<p id="v28"><sup><small>28</small></sup>  Date all'Eterno, o famiglie dei popoli, date all'Eterno gloria e forza. </p>
<p id="v29"><sup><small>29</small></sup>  Date all'Eterno la gloria dovuta al suo nome, portategli offerte e venite in sua presenza. Prostratevi dinanzi all'Eterno vestiti di sacri ornamenti, </p>
<p id="v30"><sup><small>30</small></sup>  tremate dinanzi a lui, o abitanti di tutta la terra! Il mondo è stabile e non sarà smosso. </p>
<p id="v31"><sup><small>31</small></sup>  Si rallegrino i cieli e gioisca la terra; dicasi fra le nazioni: 'L'Eterno regna'. <sup id="cite1"><a href="#fn1">[1]</a></sup></p>
<p id="v32"><sup><small>32</small></sup>  Risuoni il mare e quel ch'esso contiene; festeggi la campagna e tutto quello ch'è in essa. </p>
<p id="v33"><sup><small>33</small></sup>  Gli alberi delle foreste dian voci di gioia nel cospetto dell'Eterno, poich'egli viene a giudicare la terra. <sup id="cite2"><a href="#fn2">[2]</a></sup></p>
<p id="v34"><sup><small>34</small></sup>  Celebrate l'Eterno, perch'egli è buono, perché la sua benignità dura in perpetuo. <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup></p>
<p id="v35"><sup><small>35</small></sup>  E dite: 'Salvaci, o Dio della nostra salvezza! Raccoglici di fra le nazioni e liberaci, affinché celebriamo il tuo santo nome e mettiamo la nostra gloria nel lodarti'. <sup id="cite5"><a href="#fn5">[5]</a></sup></p>
<p id="v36"><sup><small>36</small></sup>  Benedetto sia l'Eterno, l'Iddio d'Israele, d'eternità in eternità!" E tutto il popolo disse: 'Amen', e lodò l'Eterno. </p>
<p id="v37"><sup><small>37</small></sup>  Poi Davide lasciò quivi, davanti all'arca del patto dell'Eterno, Asaf e i suoi fratelli perché fossero del continuo di servizio davanti all'arca, secondo i bisogni d'ogni giorno. </p>
<p id="v38"><sup><small>38</small></sup>  Lasciò Obed-Edom e Hosa e i loro fratelli, in numero di sessantotto: Obed-Edom, figliuolo di Jeduthun, e Hosa, come portieri. </p>
<p id="v39"><sup><small>39</small></sup>  Lasciò pure il sacerdote Tsadok e i sacerdoti suoi fratelli davanti al tabernacolo dell'Eterno, sull'alto luogo che era a Gabaon, </p>
<p id="v40"><sup><small>40</small></sup>  perché offrissero del continuo all'Eterno olocausti, mattina e sera, sull'altare degli olocausti, ed eseguissero tutto quello che sta scritto nella legge data dall'Eterno ad Israele. </p>
<p id="v41"><sup><small>41</small></sup>  E con essi erano Heman, Jeduthun, e gli altri ch'erano stati scelti e designati nominatamente per lodare l'Eterno, perché la sua benignità dura in perpetuo. </p>
<p id="v42"><sup><small>42</small></sup>  Heman e Jeduthun eran con essi, con trombe e cembali per i musici, e con degli strumenti per i cantici in lode di Dio. I figliuoli di Jeduthun erano addetti alla porta. </p>
<p id="v43"><sup><small>43</small></sup>  Tutto il popolo se ne andò, ciascuno a casa sua, e Davide se ne ritornò per benedire la propria casa. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Chronicles/15">I Cronache - Capitolo 15</a></td>
        <td><a href="/it/Bible/1_Chronicles/Index">Indice</a></td>
        <td><a href="/it/Bible/1_Chronicles/17">I Cronache - Capitolo 17</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 16:31 <i>Il Signore regna</i>: <a href="/it/The_Urantia_Book/131#p2_4">LU 131:2.4</a>. </li>
  <li id="fn2"><a href="#cite2">↑</a> 16:33 <i>Giudice di tutta la terra</i>: <a href="/it/The_Urantia_Book/128#p1_10">LU 128:1.10</a>. </li>
  <li id="fn3"><a href="#cite3">↑</a> 16:34 <i>Il Figlio è misericordia</i>: <a href="/it/The_Urantia_Book/6#p3_5">LU 6:3.5</a>.  <i>Il ministero della misericordia</i>: <a href="/it/The_Urantia_Book/6#p3_2">LU 6:3.2</a>.  <i>Grazie per le misericordie</i>: <a href="/it/The_Urantia_Book/131#p2_4">LU 131:2.4</a>.  <i>Dio si diletta nella misericordia</i>: <a href="/it/The_Urantia_Book/143#p1_6">LU 143:1.6</a>.  <i>La Misericordia</i>: <a href="/it/The_Urantia_Book/131#p10_6">LU 131:10.6</a>. </li>
  <li id="fn4"><a href="#cite4">↑</a> 16:34,41 <i>Onnipervadente</i>: <a href="/it/The_Urantia_Book/142#p3_7">LU 142:3.7</a>.  <i>La sua misericordia dura per sempre</i>: <a href="/it/The_Urantia_Book/2#p4_1">LU 2:4.1</a>.  <i>Dio è misericordioso</i>: <a href="/it/The_Urantia_Book/2#p5_7">LU 2:5.7</a>. </li>
  <li id="fn5"><a href="#cite5">↑</a> 16:35 <i>Dio di salvezza</i>: <a href="/it/The_Urantia_Book/2#p6_3">LU 2:6.3</a>. </li>
</ol>
</div>
