<!--
title: Giobbe - Capitolo 38
description: 
published: true
date: 2022-8-14T13:44:31Z
tags: 
editor: ckeditor
dateCreated: 2022-8-14T13:44:31Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/it/Bible/Job/37">Giobbe - Capitolo 37</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/it/Bible/Job/Index">Indice</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/it/Bible/Job/39">Giobbe - Capitolo 39</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Allora l'Eterno rispose a Giobbe dal seno della tempesta, e disse: <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v2"><sup><small>2</small></sup>  "Chi è costui che oscura i miei disegni con parole prive di senno? </p>
<p id="v3"><sup><small>3</small></sup>  Orsù, cingiti i lombi come un prode; io ti farò delle domande e tu insegnami! </p>
<p id="v4"><sup><small>4</small></sup>  Dov'eri tu quand'io fondavo la terra? Dillo, se hai tanta intelligenza. </p>
<p id="v5"><sup><small>5</small></sup>  Chi ne fissò le dimensioni? giacché tu il sai! O chi tirò sovr'essa la corda da misurare? </p>
<p id="v6"><sup><small>6</small></sup>  Su che furon poggiate le sue fondamenta, o chi ne pose la pietra angolare </p>
<p id="v7"><sup><small>7</small></sup>  quando le stelle del mattino cantavan tutte assieme e tutti i figli di Dio davan in gridi di giubilo? <sup id="cite3"><a href="#fn3">[3]</a></sup></p>
<p id="v8"><sup><small>8</small></sup>  Chi chiuse con porte il mare balzante fuor dal seno materno, </p>
<p id="v9"><sup><small>9</small></sup>  quando gli detti le nubi per vestimento e per fasce l'oscurità, <sup id="cite4"><a href="#fn4">[4]</a></sup></p>
<p id="v10"><sup><small>10</small></sup>  quando gli tracciai de' confini, gli misi sbarre e porte, </p>
<p id="v11"><sup><small>11</small></sup>  e dissi: 'Fin qui tu verrai, e non oltre; qui si fermerà l'orgoglio de' tuoi flutti?' </p>
<p id="v12"><sup><small>12</small></sup>  Hai tu mai, in vita tua, comandato al mattino? o insegnato il suo luogo all'aurora, </p>
<p id="v13"><sup><small>13</small></sup>  perch'ella afferri i lembi della terra, e ne scuota via i malvagi? </p>
<p id="v14"><sup><small>14</small></sup>  La terra si trasfigura come creta sotto il sigillo, e appar come vestita d'un ricco manto; </p>
<p id="v15"><sup><small>15</small></sup>  i malfattori sono privati della luce loro, e il braccio, alzato già, è spezzato. </p>
<p id="v16"><sup><small>16</small></sup>  Sei tu penetrato fino alle sorgenti del mare? hai tu passeggiato in fondo all'abisso? </p>
<p id="v17"><sup><small>17</small></sup>  Le porte della morte ti son esse state scoperte? Hai tu veduto le porte dell'ombra di morte? </p>
<p id="v18"><sup><small>18</small></sup>  Hai tu abbracciato collo sguardo l'ampiezza della terra? Parla, se la conosci tutta! </p>
<p id="v19"><sup><small>19</small></sup>  Dov'è la via che guida al soggiorno della luce? E la tenebra dov'è la sua dimora? </p>
<p id="v20"><sup><small>20</small></sup>  Le puoi tu menare verso i loro domini, e sai tu bene i sentieri per ricondurle a casa? </p>
<p id="v21"><sup><small>21</small></sup>  Lo sai di sicuro! ché tu eri, allora, già nato, e il numero de' tuoi giorni è grande!... </p>
<p id="v22"><sup><small>22</small></sup>  Sei tu entrato ne' depositi della neve? Li hai visti i depositi della grandine </p>
<p id="v23"><sup><small>23</small></sup>  ch'io tengo in serbo per i tempi della distretta, pel giorno della battaglia e della guerra? </p>
<p id="v24"><sup><small>24</small></sup>  Per quali vie si diffonde la luce e si sparge il vento orientale sulla terra? </p>
<p id="v25"><sup><small>25</small></sup>  Chi ha aperto i canali all'acquazzone e segnato la via al lampo dei tuoni, <sup id="cite5"><a href="#fn5">[5]</a></sup></p>
<p id="v26"><sup><small>26</small></sup>  perché la pioggia cada sulla terra inabitata, sul deserto ove non sta alcun uomo, </p>
<p id="v27"><sup><small>27</small></sup>  e disseti le solitudini desolate, sì che vi germogli e cresca l'erba? </p>
<p id="v28"><sup><small>28</small></sup>  Ha forse la pioggia un padre? o chi genera le gocce della rugiada? </p>
<p id="v29"><sup><small>29</small></sup>  Dal seno di chi esce il ghiaccio, e la brina del cielo chi la dà alla luce? </p>
<p id="v30"><sup><small>30</small></sup>  Le acque, divenute come pietra, si nascondono, e la superficie dell'abisso si congela. </p>
<p id="v31"><sup><small>31</small></sup>  Sei tu che stringi i legami delle Pleiadi, o potresti tu scioglier le catene d'Orione? <sup id="cite6"><a href="#fn6">[6]</a></sup></p>
<p id="v32"><sup><small>32</small></sup>  Sei tu che, al suo tempo, fai apparire le costellazioni e guidi la grand'Orsa insieme a' suoi piccini? </p>
<p id="v33"><sup><small>33</small></sup>  Conosci tu le leggi del cielo? e regoli tu il dominio di esso sulla terra? </p>
<p id="v34"><sup><small>34</small></sup>  Puoi tu levar la voce fino alle nubi, e far che abbondanza di pioggia ti ricopra? </p>
<p id="v35"><sup><small>35</small></sup>  I fulmini parton forse al tuo comando? Ti dicono essi: 'Eccoci qua'? </p>
<p id="v36"><sup><small>36</small></sup>  Chi ha messo negli strati delle nubi sapienza, o chi ha dato intelletto alla meteora? </p>
<p id="v37"><sup><small>37</small></sup>  Chi conta con sapienza le nubi? e gli otri del cielo chi li versa </p>
<p id="v38"><sup><small>38</small></sup>  allorché la polvere stemperata diventa come una massa in fusione e le zolle de' campi si saldan fra loro? </p>
<p id="v39"><sup><small>39</small></sup>  Sei tu che cacci la preda per la leonessa, che sazi la fame de' leoncelli </p>
<p id="v40"><sup><small>40</small></sup>  quando si appiattano nelle tane e si mettono in agguato nella macchia? </p>
<p id="v41"><sup><small>41</small></sup>  Chi provvede il pasto al corvo quando i suoi piccini gridano a Dio e vanno errando senza cibo? </p>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 38:1 <i>Discorso dal turbine</i>: <a href="/it/The_Urantia_Book/148#p6_10">LU 148:6.10</a>. </li>
  <li id="fn2"><a href="#cite2">↑</a> 38:1-39:30 <i>Dio come controllore</i>: <a href="/it/The_Urantia_Book/0#p2_9">LU 0:2.9</a>. </li>
  <li id="fn3"><a href="#cite3">↑</a> 38:7 <i>I figli proclamano la gioia</i>: <a href="/it/The_Urantia_Book/7#p6_1">LU 7:6.1</a>.  <i>Gli angeli non sono «figli di Dio»</i>: <a href="/it/The_Urantia_Book/167#p7_2">LU 167:7.2</a>. </li>
  <li id="fn4"><a href="#cite4">↑</a> 38:9-11 <i>Corpi a gravità oscura</i>: <a href="/it/The_Urantia_Book/14#p1_7">LU 14:1.7</a>. </li>
  <li id="fn5"><a href="#cite5">↑</a> 38:25 <i>Una via per i fulmini</i>: <a href="/it/The_Urantia_Book/3#p2_4">LU 3:2.4</a>. </li>
  <li id="fn6"><a href="#cite6">↑</a> 38:31-33 <i>I nostri soci stellati</i>: <a href="/it/The_Urantia_Book/41#p3_1">LU 41:3.1</a>. </li>
</ol>
</div>
