<!--
title: Giobbe - Capitolo 6
description: 
published: true
date: 2022-10-7T1:7:41Z
tags: bible, bible—job
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Job/5">Giobbe - Capitolo 5</a></td>
        <td><a href="/it/Bible/Job/Index">Indice</a></td>
        <td><a href="/it/Bible/Job/7">Giobbe - Capitolo 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Allora Giobbe rispose e disse: </p>
<p id="v2"><sup><small>2</small></sup>  "Ah, se il mio travaglio si pesasse, se le mie calamità si mettessero tutte insieme sulla bilancia! </p>
<p id="v3"><sup><small>3</small></sup>  Sarebbero trovati più pesanti che la sabbia del mare. Ecco perché le mie parole sono temerarie. </p>
<p id="v4"><sup><small>4</small></sup>  Ché le saette dell'Onnipotente mi trafiggono, lo spirito mio ne sugge il veleno; i terrori di Dio si schierano in battaglia contro me. <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  L'asino salvatico raglia forse quand'ha l'erba davanti? mugghia forse il bue davanti alla pastura? </p>
<p id="v6"><sup><small>6</small></sup>  Si può egli mangiar ciò ch'è scipito e senza sale? c'è qualche gusto in un chiaro d'uovo? </p>
<p id="v7"><sup><small>7</small></sup>  L'anima mia rifiuta di toccare una simil cosa, essa è per me come un cibo ripugnante. </p>
<p id="v8"><sup><small>8</small></sup>  Oh, m'avvenisse pur quello che chiedo, e mi desse Iddio quello che spero! </p>
<p id="v9"><sup><small>9</small></sup>  Volesse pure Iddio schiacciarmi, stender la mano e tagliare il filo de' miei giorni! </p>
<p id="v10"><sup><small>10</small></sup>  Sarebbe questo un conforto per me, esulterei nei dolori ch'egli non mi risparmia; giacché non ho rinnegato le parole del Santo. <sup id="cite2"><a href="#fn2">[2]</a></sup></p>
<p id="v11"><sup><small>11</small></sup>  Che è mai la mia forza perch'io speri ancora? Che fine m'aspetta perch'io sia paziente? </p>
<p id="v12"><sup><small>12</small></sup>  La mia forza è essa forza di pietra? e la mia carne, carne di rame? </p>
<p id="v13"><sup><small>13</small></sup>  Non son io ridotto senza energia, e non m'è forse tolta ogni speranza di guarire? </p>
<p id="v14"><sup><small>14</small></sup>  Pietà deve l'amico a colui che soccombe, quand'anche abbandoni il timor dell'Onnipotente. </p>
<p id="v15"><sup><small>15</small></sup>  Ma i fratelli miei si son mostrati infidi come un torrente, come l'acqua di torrenti che passano. </p>
<p id="v16"><sup><small>16</small></sup>  Il ghiaccio li rende torbidi, e la neve vi si scioglie; </p>
<p id="v17"><sup><small>17</small></sup>  ma passato il tempo delle piene, svaniscono; quando sentono il caldo, scompariscono dal loro luogo. </p>
<p id="v18"><sup><small>18</small></sup>  Le carovane che si dirigon là mutano strada, s'inoltran nel deserto, e vi periscono. </p>
<p id="v19"><sup><small>19</small></sup>  Le carovane di Tema li cercavan collo sguardo, i viandanti di Sceba ci contavan su, </p>
<p id="v20"><sup><small>20</small></sup>  ma furon delusi nella loro fiducia; giunti sul luogo, rimasero confusi. </p>
<p id="v21"><sup><small>21</small></sup>  Tali siete divenuti voi per me: vedete uno che fa orrore, e vi prende la paura. </p>
<p id="v22"><sup><small>22</small></sup>  V'ho forse detto: 'Datemi qualcosa' o 'co' vostri beni fate un donativo a favor mio', </p>
<p id="v23"><sup><small>23</small></sup>  o 'liberatemi dalla stretta del nemico', o 'scampatemi di man dei prepotenti'? </p>
<p id="v24"><sup><small>24</small></sup>  Ammaestratemi, e mi starò in silenzio; fatemi capire in che cosa ho errato. </p>
<p id="v25"><sup><small>25</small></sup>  Quanto sono efficaci le parole rette! Ma la vostra riprensione che vale? </p>
<p id="v26"><sup><small>26</small></sup>  Volete dunque biasimar delle parole? Ma le parole d'un disperato se le porta il vento! </p>
<p id="v27"><sup><small>27</small></sup>  Voi sareste capaci di trar la sorte sull'orfano, e di contrattare il vostro amico! </p>
<p id="v28"><sup><small>28</small></sup>  Ma pure vi piaccia di rivolgervi a guardarmi, e vedete s'io vi menta in faccia. </p>
<p id="v29"><sup><small>29</small></sup>  Mutate consiglio! Non vi sia in voi iniquità! Mutate consiglio, la mia giustizia sussiste. </p>
<p id="v30"><sup><small>30</small></sup>  V'è qualche iniquità sulla mia lingua? Il mio palato non distingue più quel ch'è male? </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Job/5">Giobbe - Capitolo 5</a></td>
        <td><a href="/it/Bible/Job/Index">Indice</a></td>
        <td><a href="/it/Bible/Job/7">Giobbe - Capitolo 7</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 6:4 <i>Frecce dell'Onnipotente</i>: <a href="/it/The_Urantia_Book/90#p3_8">LU 90:3.8</a>. </li>
  <li id="fn2"><a href="#cite2">↑</a> 6:10 <i>Il Santo</i>: <a href="/it/The_Urantia_Book/96#p1_9">LU 96:1.9</a>. </li>
</ol>
</div>
