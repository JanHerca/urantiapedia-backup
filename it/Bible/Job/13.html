<!--
title: Giobbe - Capitolo 13
description: 
published: true
date: 2022-8-14T13:44:31Z
tags: 
editor: ckeditor
dateCreated: 2022-8-14T13:44:31Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/it/Bible/Job/12">Giobbe - Capitolo 12</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/it/Bible/Job/Index">Indice</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/it/Bible/Job/14">Giobbe - Capitolo 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ecco, l'occhio mio tutto questo l'ha veduto; l'orecchio mio l'ha udito e l'ha inteso. </p>
<p id="v2"><sup><small>2</small></sup>  Quel che sapete voi lo so pur io, non vi sono punto inferiore. </p>
<p id="v3"><sup><small>3</small></sup>  Ma io vorrei parlare con l'Onnipotente, avrei caro di ragionar con Dio; </p>
<p id="v4"><sup><small>4</small></sup>  giacché voi siete de' fabbri di menzogne, siete tutti quanti dei medici da nulla. </p>
<p id="v5"><sup><small>5</small></sup>  Oh se serbaste il silenzio! esso vi conterebbe come sapienza. </p>
<p id="v6"><sup><small>6</small></sup>  Ascoltate, vi prego, quel che ho da rimproverarvi; state attenti alle ragioni delle mie labbra! </p>
<p id="v7"><sup><small>7</small></sup>  Volete dunque difendere Iddio parlando iniquamente? sostener la sua causa con parole di frode? </p>
<p id="v8"><sup><small>8</small></sup>  Volete aver riguardo alla sua persona? e costituirvi gli avvocati di Dio? </p>
<p id="v9"><sup><small>9</small></sup>  Sarà egli un bene per voi quando vi scruterà a fondo? credete ingannarlo come s'inganna un uomo? </p>
<p id="v10"><sup><small>10</small></sup>  Certo egli vi riprenderà severamente se nel vostro segreto avete dei riguardi personali. </p>
<p id="v11"><sup><small>11</small></sup>  La maestà sua non vi farà sgomenti? Il suo terrore non piomberà su di voi? </p>
<p id="v12"><sup><small>12</small></sup>  I vostri detti memorandi son massime di cenere; i vostri baluardi son baluardi d'argilla. </p>
<p id="v13"><sup><small>13</small></sup>  Tacete! lasciatemi stare! voglio parlare io, e m'avvenga quello che può! </p>
<p id="v14"><sup><small>14</small></sup>  Perché prenderei la mia carne coi denti? Metterò piuttosto la mia vita nelle mie mani. </p>
<p id="v15"><sup><small>15</small></sup>  Ecco, egli m'ucciderà; non spero più nulla; ma io difenderò in faccia a lui la mia condotta! <sup id="cite1"><a href="#fn1">[1]</a></sup></p>
<p id="v16"><sup><small>16</small></sup>  Anche questo servirà alla mia salvezza; poiché un empio non ardirebbe presentarsi a lui. <sup id="cite2"><a href="#fn2">[2]</a></sup></p>
<p id="v17"><sup><small>17</small></sup>  Ascoltate attentamente il mio discorso, porgete orecchio a quanto sto per dichiararvi. </p>
<p id="v18"><sup><small>18</small></sup>  Ecco, io ho disposto ogni cosa per la causa, so che sarò riconosciuto giusto. </p>
<p id="v19"><sup><small>19</small></sup>  V'è qualcuno che voglia farmi opposizione? Se v'è io mi taccio e vo' morire. <sup id="cite3"><a href="#fn3">[3]</a></sup></p>
<p id="v20"><sup><small>20</small></sup>  Ma, o Dio, concedimi solo due cose, e non mi nasconderò dal tuo cospetto: </p>
<p id="v21"><sup><small>21</small></sup>  ritirami d'addosso la tua mano, e fa' che i tuoi terrori non mi spaventin più. </p>
<p id="v22"><sup><small>22</small></sup>  Poi interpellami, ed io risponderò; o parlerò io, e tu replicherai. </p>
<p id="v23"><sup><small>23</small></sup>  Quante sono le mie iniquità, quanti i miei peccati? Fammi conoscere la mia trasgressione, il mio peccato! </p>
<p id="v24"><sup><small>24</small></sup>  Perché nascondi il tuo volto, e mi tieni in conto di nemico? </p>
<p id="v25"><sup><small>25</small></sup>  Vuoi tu atterrire una foglia portata via dal vento? Vuoi tu perseguitare una pagliuzza inaridita? </p>
<p id="v26"><sup><small>26</small></sup>  tu che mi condanni a pene così amare, e mi fai espiare i falli della mia giovinezza, </p>
<p id="v27"><sup><small>27</small></sup>  tu che metti i miei piedi nei ceppi; che spii tutti i miei movimenti, e tracci una linea intorno alla pianta de' miei piedi? </p>
<p id="v28"><sup><small>28</small></sup>  Intanto questo mio corpo si disfa come legno tarlato, come un abito ròso dalle tignuole. </p>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 13:15 <i>Anche se mi uccide</i>: <a href="/it/The_Urantia_Book/101#p3_4">LU 101:3.4</a>. </li>
  <li id="fn2"><a href="#cite2">↑</a> 13:16 <i>Dio di salvezza</i>: <a href="/it/The_Urantia_Book/2#p6_3">LU 2:6.3</a>. </li>
  <li id="fn3"><a href="#cite3">↑</a> 13:19 <i>Rinuncia al fantasma</i>: <a href="/it/The_Urantia_Book/86#p5_2">LU 86:5.2</a>. </li>
</ol>
</div>
