<!--
title: Giobbe - Capitolo 30
description: 
published: true
date: 2022-10-7T1:7:41Z
tags: bible, bible—job
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Job/29">Giobbe - Capitolo 29</a></td>
        <td><a href="/it/Bible/Job/Index">Indice</a></td>
        <td><a href="/it/Bible/Job/31">Giobbe - Capitolo 31</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  E ora servo di zimbello a dei più giovani di me, i cui padri non mi sarei degnato di mettere fra i cani del mio gregge! </p>
<p id="v2"><sup><small>2</small></sup>  E a che m'avrebbe servito la forza delle lor mani? Gente incapace a raggiungere l'età matura, </p>
<p id="v3"><sup><small>3</small></sup>  smunta dalla miseria e dalla fame, ridotta a brucare il deserto, la terra da tempo nuda e desolata, </p>
<p id="v4"><sup><small>4</small></sup>  strappando erba salsa presso ai cespugli, ed avendo per pane radici di ginestra. </p>
<p id="v5"><sup><small>5</small></sup>  Sono scacciati di mezzo agli uomini, grida lor dietro la gente come dietro al ladro, </p>
<p id="v6"><sup><small>6</small></sup>  abitano in burroni orrendi, nelle caverne della terra e fra le rocce; </p>
<p id="v7"><sup><small>7</small></sup>  ragliano fra i cespugli, si sdraiano alla rinfusa sotto i rovi; </p>
<p id="v8"><sup><small>8</small></sup>  gente da nulla, razza senza nome, cacciata via dal paese a bastonate. </p>
<p id="v9"><sup><small>9</small></sup>  E ora io sono il tema delle loro canzoni, il soggetto dei loro discorsi. </p>
<p id="v10"><sup><small>10</small></sup>  Mi aborrono, mi fuggono, non si trattengono dallo sputarmi in faccia. </p>
<p id="v11"><sup><small>11</small></sup>  Non han più ritegno, m'umiliano, rompono ogni freno in mia presenza. </p>
<p id="v12"><sup><small>12</small></sup>  Questa genìa si leva alla mia destra, m'incalzano, e si appianano le vie contro di me per distruggermi. </p>
<p id="v13"><sup><small>13</small></sup>  Hanno sovvertito il mio cammino, lavorano alla mia ruina, essi che nessuno vorrebbe soccorrere! </p>
<p id="v14"><sup><small>14</small></sup>  S'avanzano come per un'ampia breccia, si precipitano innanzi in mezzo alle ruine. </p>
<p id="v15"><sup><small>15</small></sup>  Terrori mi si rovesciano addosso; l'onor mio è portato via come dal vento, è passata come una nube la mia felicità. </p>
<p id="v16"><sup><small>16</small></sup>  E ora l'anima mia si strugge in me, m'hanno colto i giorni dell'afflizione. </p>
<p id="v17"><sup><small>17</small></sup>  La notte mi trafigge, mi stacca l'ossa, e i dolori che mi rodono non hanno posa. </p>
<p id="v18"><sup><small>18</small></sup>  Per la gran violenza del mio male la mia veste si sforma, mi si serra addosso come la tunica. </p>
<p id="v19"><sup><small>19</small></sup>  Iddio m'ha gettato nel fango, e rassomiglio alla polvere e alla cenere. </p>
<p id="v20"><sup><small>20</small></sup>  Io grido a te, e tu non mi rispondi; ti sto dinanzi, e tu mi stai a considerare! </p>
<p id="v21"><sup><small>21</small></sup>  Ti sei mutato in nemico crudele verso di me; mi perseguiti con la potenza della tua mano. </p>
<p id="v22"><sup><small>22</small></sup>  Mi levi per aria, mi fai portar via dal vento, e mi annienti nella tempesta. </p>
<p id="v23"><sup><small>23</small></sup>  Giacché, lo so, tu mi meni alla morte, alla casa di convegno di tutti i viventi. </p>
<p id="v24"><sup><small>24</small></sup>  Ma chi sta per perire non protende la mano? e nell'angoscia sua non grida al soccorso? </p>
<p id="v25"><sup><small>25</small></sup>  Non piangevo io forse per chi era nell'avversità? l'anima mia non era ella angustiata per il povero? </p>
<p id="v26"><sup><small>26</small></sup>  Speravo il bene, ed è venuto il male; aspettavo la luce, ed è venuta l'oscurità! </p>
<p id="v27"><sup><small>27</small></sup>  Le mie viscere bollono e non hanno requie, son venuti per me giorni d'afflizione. </p>
<p id="v28"><sup><small>28</small></sup>  Me ne vo tutto annerito, ma non dal sole; mi levo in mezzo alla raunanza, e grido aiuto; </p>
<p id="v29"><sup><small>29</small></sup>  son diventato fratello degli sciacalli, compagno degli struzzi. </p>
<p id="v30"><sup><small>30</small></sup>  La mia pelle è nera, e cade a pezzi; le mie ossa son calcinate dall'arsura. </p>
<p id="v31"><sup><small>31</small></sup>  La mia cetra non dà più che accenti di lutto, e la mia zampogna voce di pianto. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Job/29">Giobbe - Capitolo 29</a></td>
        <td><a href="/it/Bible/Job/Index">Indice</a></td>
        <td><a href="/it/Bible/Job/31">Giobbe - Capitolo 31</a></td>
      </tr>
    </tbody>
  </table>
</figure>
