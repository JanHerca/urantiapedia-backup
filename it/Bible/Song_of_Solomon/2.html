<!--
title: Cantico dei Cantici - Capitolo 2
description: 
published: true
date: 2022-10-7T1:7:41Z
tags: bible, bible—song of solomon
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Song_of_Solomon/1">Cantico dei Cantici - Capitolo 1</a></td>
        <td><a href="/it/Bible/Song_of_Solomon/Index">Indice</a></td>
        <td><a href="/it/Bible/Song_of_Solomon/3">Cantico dei Cantici - Capitolo 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Io sono la rosa di Saron, il giglio delle valli. </p>
<p id="v2"><sup><small>2</small></sup>  Quale un giglio tra le spine, tale è l'amica mia tra le fanciulle. </p>
<p id="v3"><sup><small>3</small></sup>  Qual è un melo fra gli alberi del bosco, tal è l'amico mio fra i giovani. Io desidero sedermi alla sua ombra, e il suo frutto è dolce al mio palato. </p>
<p id="v4"><sup><small>4</small></sup>  Egli m'ha condotta nella casa del convito, e l'insegna che spiega su di me è Amore. </p>
<p id="v5"><sup><small>5</small></sup>  Fortificatemi con delle schiacciate d'uva, sostentatemi con de' pomi, perch'io son malata d'amore. </p>
<p id="v6"><sup><small>6</small></sup>  La sua sinistra sia sotto al mio capo, e la sua destra m'abbracci! </p>
<p id="v7"><sup><small>7</small></sup>  O figliuole di Gerusalemme, io vi scongiuro per le gazzelle, per le cerve dei campi, non svegliate, non svegliate l'amor mio, finch'essa non lo desideri! </p>
<p id="v8"><sup><small>8</small></sup>  Ecco la voce del mio amico! Eccolo che viene, saltando per i monti, balzando per i colli. </p>
<p id="v9"><sup><small>9</small></sup>  L'amico mio è simile a una gazzella o ad un cerbiatto. Eccolo, egli sta dietro al nostro muro, e guarda per la finestra, lancia occhiate attraverso alle persiane. </p>
<p id="v10"><sup><small>10</small></sup>  Il mio amico parla e mi dice: 'Lèvati, amica mia, mia bella, e vientene, </p>
<p id="v11"><sup><small>11</small></sup>  poiché, ecco, l'inverno è passato, il tempo delle piogge è finito, se n'è andato; </p>
<p id="v12"><sup><small>12</small></sup>  i fiori appaion sulla terra, il tempo del cantare è giunto, e la voce della tortora si fa udire nelle nostre contrade. </p>
<p id="v13"><sup><small>13</small></sup>  Il fico ha messo i suoi ficucci, e le viti fiorite esalano il loro profumo. Lèvati, amica mia, mia bella, e vientene'. </p>
<p id="v14"><sup><small>14</small></sup>  O mia colomba, che stai nelle fessure delle rocce, nel nascondiglio delle balze, mostrami il tuo viso, fammi udire la tua voce; poiché la tua voce è soave, e il tuo viso è bello. </p>
<p id="v15"><sup><small>15</small></sup>  Pigliateci le volpi, le volpicine che guastano le vigne, poiché le nostre vigne sono in fiore! </p>
<p id="v16"><sup><small>16</small></sup>  Il mio amico è mio, ed io son sua: di lui, che pastura il gregge fra i gigli. </p>
<p id="v17"><sup><small>17</small></sup>  Prima che spiri l'aura del giorno e che le ombre fuggano, torna, amico mio, come la gazzella od il cerbiatto sui monti che si separano! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Song_of_Solomon/1">Cantico dei Cantici - Capitolo 1</a></td>
        <td><a href="/it/Bible/Song_of_Solomon/Index">Indice</a></td>
        <td><a href="/it/Bible/Song_of_Solomon/3">Cantico dei Cantici - Capitolo 3</a></td>
      </tr>
    </tbody>
  </table>
</figure>
