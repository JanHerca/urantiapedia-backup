<!--
title: Gioele - Capitolo 2
description: 
published: true
date: 2022-10-7T1:7:41Z
tags: bible, bible—joel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Joel/1">Gioele - Capitolo 1</a></td>
        <td><a href="/it/Bible/Joel/Index">Indice</a></td>
        <td><a href="/it/Bible/Joel/3">Gioele - Capitolo 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Sonate la tromba in Sion! Date l'allarme sul monte mio santo! Tremino tutti gli abitanti del paese, poiché il giorno dell'Eterno viene, perch'è vicino, </p>
<p id="v2"><sup><small>2</small></sup>  giorno di tenebre, di densa oscurità, giorno di nubi, di fitta nebbia! Come l'alba si spande sui monti, viene un popolo numeroso e potente, quale non si vide mai prima, né mai più si vedrà poi negli anni delle età più remote. </p>
<p id="v3"><sup><small>3</small></sup>  Davanti a lui un fuoco divora, e dietro a lui divampa una fiamma; prima di lui, il paese era come un giardino d'Eden; dopo di lui, è un desolato deserto; nulla gli sfugge. <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  A vederli, paion cavalli, e corron come de' cavalieri. </p>
<p id="v5"><sup><small>5</small></sup>  Si fa come uno strepito di carri, quando saltano sulle vette de' monti; fanno un crepitìo di fiamma che divora la stoppia; son come un popolo poderoso, schierato in battaglia. </p>
<p id="v6"><sup><small>6</small></sup>  Davanti a loro i popoli sono in angoscia, ogni volto impallidisce. </p>
<p id="v7"><sup><small>7</small></sup>  Corrono come uomini prodi, danno la scalata alle mura come gente di guerra; ognuno va diritto davanti a sé, e non devia dal proprio sentiero; </p>
<p id="v8"><sup><small>8</small></sup>  nessuno sospinge il suo vicino, ognuno avanza per la sua strada; si slanciano in mezzo ai dardi, non rompon le file. </p>
<p id="v9"><sup><small>9</small></sup>  Invadono la città, corrono sulle mura; montano sulle case, entrano per le finestre come un ladro. </p>
<p id="v10"><sup><small>10</small></sup>  Davanti a loro trema la terra, i cieli sono scossi, il sole e la luna s'oscurano, le stelle ritirano il loro splendore. </p>
<p id="v11"><sup><small>11</small></sup>  L'Eterno dà fuori la sua voce davanti al suo esercito, perché immenso è il suo campo e potente l'esecutore della sua parola. Sì, il giorno dell'Eterno è grande, oltremodo terribile; chi lo potrà sopportare? </p>
<p id="v12"><sup><small>12</small></sup>  E, nondimeno, anche adesso, dice l'Eterno, tornate a me con tutto il cuor vostro, con digiuni, con pianti, con lamenti! </p>
<p id="v13"><sup><small>13</small></sup>  Stracciatevi il cuore, e non le vesti, e tornate all'Eterno, al vostro Dio, poich'egli è misericordioso e pietoso, lento all'ira e pieno di bontà, e si pente del male che manda. <sup id="cite2"><a href="#fn2">[2]</a></sup></p>
<p id="v14"><sup><small>14</small></sup>  Chi sa ch'ei non si volga e si penta, lasciando dietro a sé una benedizione, delle offerte e delle libazioni per l'Eterno, per l'Iddio vostro? </p>
<p id="v15"><sup><small>15</small></sup>  Sonate la tromba in Sion, bandite un digiuno, convocate una solenne raunanza! </p>
<p id="v16"><sup><small>16</small></sup>  Radunate il popolo, bandite una santa assemblea! Radunate i vecchi, radunate i fanciulli, e quelli che poppano ancora! Esca lo sposo dalla sua camera, e la sposa dalla propria alcova! </p>
<p id="v17"><sup><small>17</small></sup>  Fra il portico e l'altare piangano i sacerdoti, ministri dell'Eterno, e dicano: 'Risparmia, o Eterno, il tuo popolo, e non esporre la tua eredità all'obbrobrio, ai motteggi delle nazioni! Perché si direbbe fra i popoli: - Dov'è il loro Dio?' </p>
<p id="v18"><sup><small>18</small></sup>  L'Eterno s'è mosso a gelosia per il suo paese, ed ha avuto pietà del suo popolo. <sup id="cite3"><a href="#fn3">[3]</a></sup></p>
<p id="v19"><sup><small>19</small></sup>  L'Eterno ha risposto, e ha detto al suo popolo: 'Ecco, io vi manderò del grano, del vino, dell'olio, e voi ne sarete saziati; e non vi esporrò più all'obbrobrio fra le nazioni. </p>
<p id="v20"><sup><small>20</small></sup>  Allontanerò da voi il nemico che viene dal settentrione e lo caccerò in una terra arida e desolata; la sua avanguardia, verso il mare orientale; la sua retroguardia, verso il mare occidentale; la sua infezione salirà, salirà il suo fetore, perché ha fatto cose grandi'. </p>
<p id="v21"><sup><small>21</small></sup>  Non temere, o suolo del paese, gioisci, rallegrati, poiché l'Eterno ha fatto cose grandi! </p>
<p id="v22"><sup><small>22</small></sup>  Non temete, o bestie della campagna, perché i pascoli del deserto riverdeggiano, perché gli alberi portano il loro frutto, il fico e la vite producono largamente! </p>
<p id="v23"><sup><small>23</small></sup>  E voi, figliuoli di Sion, gioite, rallegratevi nell'Eterno, nel vostro Dio, perché vi dà la pioggia d'autunno in giusta misura, e fa cadere per voi la pioggia, quella d'autunno e quella di primavera, al principio della stagione. </p>
<p id="v24"><sup><small>24</small></sup>  Le aie saran piene di grano, e i tini traboccheranno di vino e d'olio; </p>
<p id="v25"><sup><small>25</small></sup>  e vi compenserò delle annate che han mangiato il grillo, la cavalletta, la locusta e il bruco, il mio grande esercito che avevo mandato contro di voi. </p>
<p id="v26"><sup><small>26</small></sup>  E voi mangerete a sazietà, e loderete il nome dell'Eterno, del vostro Dio, che avrà operato per voi delle maraviglie, e il mio popolo non sarà mai più coperto d'onta. </p>
<p id="v27"><sup><small>27</small></sup>  E voi conoscerete che io sono in mezzo ad Israele, e che io sono l'Eterno, il vostro Dio, e non ve n'è alcun altro; e il mio popolo non sarà mai più coperto d'onta. </p>
<p id="v28"><sup><small>28</small></sup>  E, dopo questo, avverrà che io spanderò il mio spirito sopra ogni carne, e i vostri figliuoli e le vostre figliuole profetizzeranno, i vostri vecchi avranno dei sogni, i vostri giovani avranno delle visioni. <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup></p>
<p id="v29"><sup><small>29</small></sup>  E anche sui servi e sulle serve, spanderò in quei giorni il mio spirito. </p>
<p id="v30"><sup><small>30</small></sup>  E farò dei prodigi nei cieli e sulla terra: sangue, fuoco, e colonne di fumo. </p>
<p id="v31"><sup><small>31</small></sup>  Il sole sarà mutato in tenebre, e la luna in sangue prima che venga il grande e terribile giorno dell'Eterno. </p>
<p id="v32"><sup><small>32</small></sup>  E avverrà che chiunque invocherà il nome dell'Eterno sarà salvato; poiché sul monte Sion ed in Gerusalemme vi sarà salvezza, come ha detto l'Eterno, e fra gli scampati che l'Eterno chiamerà. <sup id="cite6"><a href="#fn6">[6]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Joel/1">Gioele - Capitolo 1</a></td>
        <td><a href="/it/Bible/Joel/Index">Indice</a></td>
        <td><a href="/it/Bible/Joel/3">Gioele - Capitolo 3</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 2:3 <i>Il giardino dell'Eden</i>: <a href="/it/The_Urantia_Book/43#p6_2">LU 43:6.2</a>. </li>
  <li id="fn2"><a href="#cite2">↑</a> 2:13 <i>Dio ha detto di essere arrabbiato</i>: <a href="/it/The_Urantia_Book/4#p3_2">LU 4:3.2</a>. </li>
  <li id="fn3"><a href="#cite3">↑</a> 2:18 <i>Dio ha detto di essere geloso per</i>: <a href="/it/The_Urantia_Book/4#p3_1">LU 4:3.1</a>.  <i>Geloso per</i>: <a href="/it/The_Urantia_Book/96#p4_6">LU 96:4.6</a>. </li>
  <li id="fn4"><a href="#cite4">↑</a> 2:28 <i>Aggiustamenti dopo la Pentecoste</i>: <a href="/it/The_Urantia_Book/108#p2_3">LU 108:2.3</a>. </li>
  <li id="fn5"><a href="#cite5">↑</a> 2:28-29 <i>Versa lo spirito su ogni carne</i>: <a href="/it/The_Urantia_Book/190#p5_4">LU 190:5.4</a>.  <i>Spirito di verità</i>: <a href="/it/The_Urantia_Book/137#p8_7">LU 137:8.7</a>.  <i>Nuovo spirito, vivere nei cuori degli uomini</i>: <a href="/it/The_Urantia_Book/121#p7_5">LU 121:7.5</a>.  <i>Io manderò il mio spirito</i>: <a href="/it/The_Urantia_Book/180#p4_5">LU 180:4.5</a>.  <i>Spirito di verità</i>: <a href="/it/The_Urantia_Book/120#p2_4">LU 120:2.4</a>.  <i>Spirito di verità donato a tutti</i>: <a href="/it/The_Urantia_Book/194#p3_6">LU 194:3.6</a>.  <i>Spirito di verità sarà con voi</i>: <a href="/it/The_Urantia_Book/181#p2_24">LU 181:2.24</a>.  <i>Spirito di verità</i>: <a href="/it/The_Urantia_Book/34#p7_1">LU 34:7.1</a>.  <i>Spirito di verità</i>: <a href="/it/The_Urantia_Book/146#p3_6">LU 146:3.6</a>.  <i>Un altro maestro, Spirito di verità</i>: <a href="/it/The_Urantia_Book/176#p4_3">LU 176:4.3</a>.  <i>Gesù che effonde il suo spirito</i>: <a href="/it/The_Urantia_Book/141#p4_5">LU 141:4.5</a>.  <i>Spirito di verità</i>: <a href="/it/The_Urantia_Book/180#p6_3">LU 180:6.3</a>.  <i>Spirito di verità</i>: <a href="/it/The_Urantia_Book/34#p4_1">LU 34:4.1</a>.  <i>Spirito di verità</i>: <a href="/it/The_Urantia_Book/34#p5_5">LU 34:5.5</a>.  <i>Figlio versato spirito sulla carne</i>: <a href="/it/The_Urantia_Book/20#p1_6">LU 20:1.6</a>.  <i>Spirito di verità</i>: <a href="/it/The_Urantia_Book/32#p5_8">LU 32:5.8</a>.  <i>Spirito di verità</i>: <a href="/it/The_Urantia_Book/21#p5_7">LU 21:5.7</a>.  <i>Spirito di verità</i>: <a href="/it/The_Urantia_Book/20#p6_8">LU 20:6.8</a>.  <i>Spirito effuso su ogni carne</i>: <a href="/it/The_Urantia_Book/52#p5_6">LU 52:5.6</a>.  <i>Versa il mio spirito su ogni carne</i>: <a href="/it/The_Urantia_Book/181#p1_4">LU 181:1.4</a>.  <i>Promessa del consolatore</i>: <a href="/it/The_Urantia_Book/180#p3_3">LU 180:3.3</a>.  <i>Invia lo Spirito di Verità</i>: <a href="/it/The_Urantia_Book/193#p5_2">LU 193:5.2</a>.  <i>Spirito di verità</i>: <a href="/it/The_Urantia_Book/120#p2_6">LU 120:2.6</a>.  <i>Seguire il nuovo maestro nei cuori</i>: <a href="/it/The_Urantia_Book/181#p2_14">LU 181:2.14</a>.  <i>Spirito nell'uomo (Spirito di Verità)</i>: <a href="/it/The_Urantia_Book/103#p1_6">LU 103:1.6</a>.  <i>Spirito di verità</i>: <a href="/it/The_Urantia_Book/191#p6_3">LU 191:6.3</a>. </li>
  <li id="fn6"><a href="#cite6">↑</a> 2:32 <i>Chiunque vorrà sarà salvato</i>: <a href="/it/The_Urantia_Book/131#p10_7">LU 131:10.7</a>.  <i>Chiunque voglia può venire</i>: <a href="/it/The_Urantia_Book/139#p12_7">LU 139:12.7</a>.  <i>Chiunque voglia può venire</i>: <a href="/it/The_Urantia_Book/166#p3_7">LU 166:3.7</a>.  <i>Chi invoca il Signore è salvo</i>: <a href="/it/The_Urantia_Book/2#p4_1">LU 2:4.1</a>.  <i>Chiunque voglia può venire</i>: <a href="/it/The_Urantia_Book/2#p5_2">LU 2:5.2</a>.  <i>Chiunque voglia può venire</i>: <a href="/it/The_Urantia_Book/165#p3_8">LU 165:3.8</a>.  <i>Chiunque voglia può venire</i>: <a href="/it/The_Urantia_Book/32#p5_8">LU 32:5.8</a>.  <i>Chiunque voglia può venire</i>: <a href="/it/The_Urantia_Book/100#p7_6">LU 100:7.6</a>. </li>
</ol>
</div>
