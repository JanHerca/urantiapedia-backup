<!--
title: Genesi - Capitolo 8
description: 
published: true
date: 2022-10-7T1:7:41Z
tags: bible, bible—genesis
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Genesis/7">Genesi - Capitolo 7</a></td>
        <td><a href="/it/Bible/Genesis/Index">Indice</a></td>
        <td><a href="/it/Bible/Genesis/9">Genesi - Capitolo 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Or Iddio si ricordò di Noè, di tutti gli animali e di tutto il bestiame ch'era con lui nell'arca; e Dio fece passare un vento sulla terra, e le acque si calmarono; </p>
<p id="v2"><sup><small>2</small></sup>  le fonti dell'abisso e le cateratte del cielo furono chiuse; e cessò la pioggia dal cielo; </p>
<p id="v3"><sup><small>3</small></sup>  le acque andarono del continuo ritirandosi di sulla terra, e alla fine di centocinquanta giorni cominciarono a scemare. </p>
<p id="v4"><sup><small>4</small></sup>  E nel settimo mese, il decimosettimo giorno del mese, l'arca si fermò sulle montagne di Ararat. </p>
<p id="v5"><sup><small>5</small></sup>  E le acque andarono scemando fino al decimo mese. Nel decimo mese, il primo giorno del mese, apparvero le vette dei monti. </p>
<p id="v6"><sup><small>6</small></sup>  E in capo a quaranta giorni, Noè aprì la finestra che avea fatta nell'arca, </p>
<p id="v7"><sup><small>7</small></sup>  e mandò fuori il corvo, il quale uscì, andando e tornando, finché le acque furono asciugate sulla terra. </p>
<p id="v8"><sup><small>8</small></sup>  Poi mandò fuori la colomba, per vedere se le acque fossero diminuite sulla superficie della terra. <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  Ma la colomba non trovò dove posar la pianta del suo piede, e tornò a lui nell'arca, perché c'eran delle acque sulla superficie di tutta la terra; ed egli stese la mano, la prese, e la portò con sé dentro l'arca. </p>
<p id="v10"><sup><small>10</small></sup>  E aspettò altri sette giorni, poi mandò di nuovo la colomba fuori dell'arca. </p>
<p id="v11"><sup><small>11</small></sup>  E la colomba tornò a lui, verso sera; ed ecco, essa aveva nel becco una foglia fresca d'ulivo; onde Noè capì che le acque erano scemate sopra la terra. </p>
<p id="v12"><sup><small>12</small></sup>  E aspettò altri sette giorni, poi mandò fuori la colomba; ma essa non tornò più a lui. </p>
<p id="v13"><sup><small>13</small></sup>  L'anno seicentesimoprimo di Noè, il primo mese, il primo giorno del mese, le acque erano asciugate sulla terra; e Noè scoperchiò l'arca, guardò, ed ecco che la superficie del suolo era asciutta. </p>
<p id="v14"><sup><small>14</small></sup>  E il secondo mese, il ventisettesimo giorno del mese, la terra era asciutta. </p>
<p id="v15"><sup><small>15</small></sup>  E Dio parlò a Noè, dicendo: </p>
<p id="v16"><sup><small>16</small></sup>  'Esci dall'arca tu e la tua moglie, i tuoi figliuoli e le mogli dei tuoi figliuoli con te. </p>
<p id="v17"><sup><small>17</small></sup>  Fa' uscire con te tutti gli animali che sono teco, d'ogni carne: uccelli, bestiame, e tutti i rettili che strisciano sulla terra, perché abbondino sulla terra, e figlino e moltiplichino sulla terra'. </p>
<p id="v18"><sup><small>18</small></sup>  E Noè uscì con i suoi figliuoli, con la sua moglie, e con le mogli dei suoi figliuoli. </p>
<p id="v19"><sup><small>19</small></sup>  Tutti gli animali, tutti i rettili, tutti gli uccelli, tutto quel che si muove sulla terra, secondo le loro famiglie, uscirono dall'arca. </p>
<p id="v20"><sup><small>20</small></sup>  E Noè edificò un altare all'Eterno; prese d'ogni specie d'animali puri e d'ogni specie d'uccelli puri, e offrì olocausti sull'altare. </p>
<p id="v21"><sup><small>21</small></sup>  E l'Eterno sentì un odor soave; e l'Eterno disse in cuor suo: 'Io non maledirò più la terra a cagione dell'uomo, poiché i disegni del cuor dell'uomo sono malvagi fin dalla sua fanciullezza; e non colpirò più ogni cosa vivente, come ho fatto. <sup id="cite2"><a href="#fn2">[2]</a></sup></p>
<p id="v22"><sup><small>22</small></sup>  Finché la terra durerà, sementa e raccolta, freddo e caldo, estate e inverno, giorno e notte, non cesseranno mai'. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Genesis/7">Genesi - Capitolo 7</a></td>
        <td><a href="/it/Bible/Genesis/Index">Indice</a></td>
        <td><a href="/it/Bible/Genesis/9">Genesi - Capitolo 9</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 8:8-12 <i>Colomba della pace</i>: <a href="/it/The_Urantia_Book/85#p3_4">LU 85:3.4</a>. </li>
  <li id="fn2"><a href="#cite2">↑</a> 8:21 <i>Dolce sapore nelle narici di Dio</i>: <a href="/it/The_Urantia_Book/89#p4_3">LU 89:4.3</a>. </li>
</ol>
</div>
