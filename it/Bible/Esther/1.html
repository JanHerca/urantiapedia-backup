<!--
title: Ester - Capitolo 1
description: 
published: true
date: 2022-10-7T1:7:41Z
tags: bible, bible—esther
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/it/Bible/Esther/Index">Indice</a></td>
        <td><a href="/it/Bible/Esther/2">Ester - Capitolo 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Al tempo d'Assuero, di quell'Assuero che regnava dall'India sino all'Etiopia sopra centoventisette province, </p>
<p id="v2"><sup><small>2</small></sup>  in quel tempo, dico, il re Assuero, che sedeva sul trono del suo regno a Susa, la residenza reale, <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  l'anno terzo del suo regno, fece un convito a tutti i suoi principi e ai suoi servi; l'esercito di Persia e di Media, i nobili e i governatori delle province furono riuniti in sua presenza, </p>
<p id="v4"><sup><small>4</small></sup>  ed egli mostrò le ricchezze e la gloria del suo regno e il fasto magnifico della sua grandezza per molti giorni, per centottanta giorni. </p>
<p id="v5"><sup><small>5</small></sup>  Scorsi che furon questi giorni, il re fece un altro convito di sette giorni, nel cortile del giardino del palazzo reale, per tutto il popolo che si trovava a Susa, la residenza reale, dal più grande al più piccolo. </p>
<p id="v6"><sup><small>6</small></sup>  Arazzi di cotone finissimo, bianchi e violacei, stavan sospesi con cordoni di bisso e di scarlatto a degli anelli d'argento e a delle colonne di marmo. V'eran dei divani d'oro e d'argento sopra un pavimento di porfido, di marmo bianco, di madreperla e di pietre nere. </p>
<p id="v7"><sup><small>7</small></sup>  Si porgeva da bere in vasi d'oro di forme svariate, e il vino reale era abbondante, grazie alla liberalità del re. </p>
<p id="v8"><sup><small>8</small></sup>  E l'ordine era dato di non forzare alcuno a bere, poiché il re avea prescritto a tutti i grandi della sua casa che lasciassero fare a ciascuno secondo la propria volontà. </p>
<p id="v9"><sup><small>9</small></sup>  La regina Vashti fece anch'ella un convito alle donne nella casa reale del re Assuero. </p>
<p id="v10"><sup><small>10</small></sup>  Il settimo giorno, il re, che aveva il cuore reso allegro dal vino, ordinò a Mehuman, a Biztha, a Harbona, a Bigtha, ad Abagtha, a Zethar ed a Carcas, i sette eunuchi che servivano in presenza del re Assuero, </p>
<p id="v11"><sup><small>11</small></sup>  che conducessero davanti a lui la regina Vashti con la corona reale, per far vedere ai popoli ed ai grandi la sua bellezza; poich'essa era bella d'aspetto. </p>
<p id="v12"><sup><small>12</small></sup>  Ma la regina Vashti rifiutò di venire secondo l'ordine che il re le avea dato per mezzo degli eunuchi; e il re ne fu irritatissimo, e l'ira divampò dentro di lui. </p>
<p id="v13"><sup><small>13</small></sup>  Allora il re interrogò i savi che aveano la conoscenza de' tempi. - Poiché gli affari del re si trattavano così in presenza di tutti quelli che conoscevano la legge e il diritto; </p>
<p id="v14"><sup><small>14</small></sup>  e i più vicini a lui erano Carscena, Scethar, Admatha, Tarscish, Meres, Marsena e Memucan, sette principi di Persia e di Media che vedevano la faccia del re e occupavano i primi posti nel regno. - </p>
<p id="v15"><sup><small>15</small></sup>  'Secondo la legge', disse, 'che si dev'egli fare alla regina Vashti per non aver ella eseguito l'ordine datole dal re Assuero per mezzo degli eunuchi?' </p>
<p id="v16"><sup><small>16</small></sup>  Memucan rispose in presenza del re e dei principi: 'La regina Vashti ha mancato non solo verso il re, ma anche verso tutti i principi e tutti i popoli che sono in tutte le province del re Assuero. </p>
<p id="v17"><sup><small>17</small></sup>  Poiché quello che la regina ha fatto si saprà da tutte le donne, e le indurrà a disprezzare i loro propri mariti; giacché esse diranno: - Il re Assuero aveva ordinato che si conducesse in sua presenza la regina Vashti, ed ella non v'è andata. - </p>
<p id="v18"><sup><small>18</small></sup>  Da ora innanzi le principesse di Persia e di Media che avranno udito il fatto della regina ne parleranno a tutti i principi del re, e ne nascerà un gran disprezzo e molto sdegno. </p>
<p id="v19"><sup><small>19</small></sup>  Se così piaccia al re, venga da lui emanato un editto reale, e sia iscritto fra le leggi di Persia e di Media talché sia irrevocabile, per il quale Vashti non possa più comparire in presenza del re Assuero, e il re conferisca la dignità reale ad una sua compagna migliore di lei. </p>
<p id="v20"><sup><small>20</small></sup>  E quando l'editto che il re avrà emanato sarà conosciuto nell'intero suo regno ch'è vasto, tutte le donne renderanno onore ai loro mariti, dal più grande al più piccolo'. </p>
<p id="v21"><sup><small>21</small></sup>  La cosa piacque al re ed ai principi, e il re fece come avea detto Memucan; </p>
<p id="v22"><sup><small>22</small></sup>  e mandò lettere a tutte le province del regno, a ogni provincia secondo il suo modo di scrivere e ad ogni popolo secondo la sua lingua; per esse lettere ogni uomo doveva esser padrone in casa propria, e parlare la lingua del suo popolo. </p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/it/Bible/Esther/Index">Indice</a></td>
        <td><a href="/it/Bible/Esther/2">Ester - Capitolo 2</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 1:2 <i>Storie di Ester e Susa</i>: <a href="/it/The_Urantia_Book/133#p9_2">LU 133:9.2</a>. </li>
</ol>
</div>
