<!--
title: Atti degli Apostoli - Capitolo 19
description: 
published: true
date: 2022-10-7T1:7:41Z
tags: bible, bible—acts of the apostles
editor: ckeditor
dateCreated: 2022-8-14T13:44:32Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Acts_of_the_Apostles/18">Atti degli Apostoli - Capitolo 18</a></td>
        <td><a href="/it/Bible/Acts_of_the_Apostles/Index">Indice</a></td>
        <td><a href="/it/Bible/Acts_of_the_Apostles/20">Atti degli Apostoli - Capitolo 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Or avvenne, mentre Apollo era a Corinto, che Paolo, avendo traversato la parte alta del paese, venne ad Efeso; e vi trovò alcuni discepoli, ai quali disse: <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Riceveste voi lo Spirito Santo quando credeste? Ed essi a lui: Non abbiamo neppur sentito dire che ci sia lo Spirito Santo. </p>
<p id="v3"><sup><small>3</small></sup>  Ed egli disse loro: Di che battesimo siete dunque stati battezzati? Ed essi risposero: Del battesimo di Giovanni. </p>
<p id="v4"><sup><small>4</small></sup>  E Paolo disse: Giovanni battezzò col battesimo di ravvedimento, dicendo al popolo che credesse in colui che veniva dopo di lui, cioè, in Gesù. </p>
<p id="v5"><sup><small>5</small></sup>  Udito questo, furon battezzati nel nome del Signor Gesù; </p>
<p id="v6"><sup><small>6</small></sup>  e dopo che Paolo ebbe loro imposto le mani, lo Spirito Santo scese su loro, e parlavano in altre lingue, e profetizzavano. </p>
<p id="v7"><sup><small>7</small></sup>  Erano, in tutto, circa dodici uomini. </p>
<p id="v8"><sup><small>8</small></sup>  Poi entrò nella sinagoga, e quivi seguitò a parlare francamente per lo spazio di tre mesi, discorrendo con parole persuasive delle cose relative al regno di Dio. </p>
<p id="v9"><sup><small>9</small></sup>  Ma siccome alcuni s'indurivano e rifiutavano di credere, dicendo male della nuova Via dinanzi alla moltitudine, egli, ritiratosi da loro, separò i discepoli, discorrendo ogni giorno nella scuola di Tiranno. </p>
<p id="v10"><sup><small>10</small></sup>  E questo continuò due anni; talché tutti coloro che abitavano nell'Asia, Giudei e Greci, udirono la parola del Signore. </p>
<p id="v11"><sup><small>11</small></sup>  E Iddio faceva de' miracoli straordinari per le mani di Paolo; </p>
<p id="v12"><sup><small>12</small></sup>  al punto che si portavano sui malati degli asciugatoi e de' grembiuli che erano stati sul suo corpo, e le malattie si partivano da loro, e gli spiriti maligni se ne uscivano. </p>
<p id="v13"><sup><small>13</small></sup>  Or alcuni degli esorcisti giudei che andavano attorno, tentarono anch'essi d'invocare il nome del Signor Gesù su quelli che aveano degli spiriti maligni, dicendo: Io vi scongiuro, per quel Gesù che Paolo predica. </p>
<p id="v14"><sup><small>14</small></sup>  E quelli che facevan questo, eran sette figliuoli di un certo Sceva, Giudeo, capo sacerdote. </p>
<p id="v15"><sup><small>15</small></sup>  E lo spirito maligno, rispondendo, disse loro: Gesù, lo conosco, e Paolo so chi è; ma voi chi siete? </p>
<p id="v16"><sup><small>16</small></sup>  E l'uomo che avea lo spirito maligno si avventò su due di loro; li sopraffece, e fe' loro tal violenza, che se ne fuggirono da quella casa, nudi e feriti. </p>
<p id="v17"><sup><small>17</small></sup>  E questo venne a notizia di tutti, Giudei e Greci, che abitavano in Efeso; e tutti furon presi da spavento, e il nome del Signor Gesù era magnificato. </p>
<p id="v18"><sup><small>18</small></sup>  E molti di coloro che aveano creduto, venivano a confessare e a dichiarare le cose che aveano fatte. <sup id="cite2"><a href="#fn2">[2]</a></sup></p>
<p id="v19"><sup><small>19</small></sup>  E buon numero di quelli che aveano esercitato le arti magiche, portarono i loro libri assieme, e li arsero in presenza di tutti; e calcolatone il prezzo, trovarono che ascendeva a cinquantamila dramme d'argento. </p>
<p id="v20"><sup><small>20</small></sup>  Così la parola di Dio cresceva potentemente e si rafforzava. <sup id="cite3"><a href="#fn3">[3]</a></sup></p>
<p id="v21"><sup><small>21</small></sup>  Compiute che furon queste cose, Paolo si mise in animo d'andare a Gerusalemme, passando per la Macedonia e per l'Acaia. Dopo che sarò stato là, diceva, bisogna ch'io veda anche Roma. </p>
<p id="v22"><sup><small>22</small></sup>  E mandati in Macedonia due di quelli che lo aiutavano, Timoteo ed Erasto, egli si trattenne ancora in Asia per qualche tempo. </p>
<p id="v23"><sup><small>23</small></sup>  Or in quel tempo nacque non piccol tumulto a proposito della nuova Via. </p>
<p id="v24"><sup><small>24</small></sup>  Poiché un tale, chiamato Demetrio, orefice, che faceva de' tempietti di Diana in argento, procurava non poco guadagno agli artigiani. </p>
<p id="v25"><sup><small>25</small></sup>  Raunati questi e gli altri che lavoravan di cotali cose, disse: Uomini, voi sapete che dall'esercizio di quest'arte viene la nostra prosperità. </p>
<p id="v26"><sup><small>26</small></sup>  E voi vedete e udite che questo Paolo ha persuaso e sviato gran moltitudine non solo in Efeso, ma quasi in tutta l'Asia, dicendo che quelli fatti con le mani non sono dèi. </p>
<p id="v27"><sup><small>27</small></sup>  E non solo v'è pericolo che questo ramo della nostra arte cada in discredito, ma che anche il tempio della gran dea Diana sia reputato per nulla, e che sia perfino spogliata della sua maestà colei, che tutta l'Asia e il mondo adorano. </p>
<p id="v28"><sup><small>28</small></sup>  Ed essi, udite queste cose, accesi di sdegno, si misero a gridare: Grande è la Diana degli Efesini! </p>
<p id="v29"><sup><small>29</small></sup>  E tutta la città fu ripiena di confusione; e traendo seco a forza Gaio e Aristarco, Macedoni, compagni di viaggio di Paolo, si precipitaron tutti d'accordo verso il teatro. <sup id="cite4"><a href="#fn4">[4]</a></sup></p>
<p id="v30"><sup><small>30</small></sup>  Paolo voleva presentarsi al popolo, ma i discepoli non glielo permisero. </p>
<p id="v31"><sup><small>31</small></sup>  E anche alcuni de' magistrati dell'Asia che gli erano amici, mandarono a pregarlo che non s'arrischiasse a venire nel teatro. </p>
<p id="v32"><sup><small>32</small></sup>  Gli uni dunque gridavano una cosa, e gli altri un'altra, perché l'assemblea era una confusione; e i più non sapevano per qual cagione si fossero raunati. </p>
<p id="v33"><sup><small>33</small></sup>  E di fra la moltitudine trassero Alessandro, che i Giudei spingevano innanzi. E Alessandro, fatto cenno con la mano, voleva arringare il popolo a loro difesa. </p>
<p id="v34"><sup><small>34</small></sup>  Ma quando ebbero riconosciuto che era Giudeo, tutti, ad una voce, per circa due ore, si posero a gridare: Grande è la Diana degli Efesini! </p>
<p id="v35"><sup><small>35</small></sup>  Ma il segretario, avendo acquetata la turba, disse: Uomini di Efeso, chi è che non sappia che la città degli Efesini è la guardiana del tempio della gran Diana e dell'immagine caduta da Giove? </p>
<p id="v36"><sup><small>36</small></sup>  Essendo dunque queste cose fuor di contestazione, voi dovete acquetarvi e non far nulla di precipitato; </p>
<p id="v37"><sup><small>37</small></sup>  poiché avete menato qua questi uomini, i quali non sono né sacrileghi, né bestemmiatori della nostra dea. </p>
<p id="v38"><sup><small>38</small></sup>  Se dunque Demetrio e gli artigiani che son con lui hanno qualcosa contro qualcuno, ci sono i tribunali, e ci sono i proconsoli; si facciano citare gli uni e gli altri. </p>
<p id="v39"><sup><small>39</small></sup>  Se poi volete ottenere qualcosa intorno ad altri affari, la questione si risolverà in un'assemblea legale. </p>
<p id="v40"><sup><small>40</small></sup>  Perché noi siamo in pericolo d'essere accusati di sedizione per la raunata d'oggi, non essendovi ragione alcuna con la quale noi possiamo giustificare questo assembramento. </p>
<p id="v41"><sup><small>41</small></sup>  E dette queste cose, sciolse l'adunanza. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Acts_of_the_Apostles/18">Atti degli Apostoli - Capitolo 18</a></td>
        <td><a href="/it/Bible/Acts_of_the_Apostles/Index">Indice</a></td>
        <td><a href="/it/Bible/Acts_of_the_Apostles/20">Atti degli Apostoli - Capitolo 20</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 19:1-10 <i>Il cristianesimo è iniziato a Efeso</i>: <a href="/it/The_Urantia_Book/133#p6_3">LU 133:6.3</a>. </li>
  <li id="fn2"><a href="#cite2">↑</a> 19:18 <i>Se confessi i peccati, sono perdonati</i>: <a href="/it/The_Urantia_Book/156#p2_7">LU 156:2.7</a>. </li>
  <li id="fn3"><a href="#cite3">↑</a> 19:20 <i>Kyrios</i>: <a href="/it/The_Urantia_Book/96#p1_9">LU 96:1.9</a>. </li>
  <li id="fn4"><a href="#cite4">↑</a> 19:29 <i>Gaio</i>: <a href="/it/The_Urantia_Book/133#p3_11">LU 133:3.11</a>. </li>
</ol>
</div>
