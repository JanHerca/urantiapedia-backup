<!--
title: Atti degli Apostoli - Capitolo 7
description: 
published: true
date: 2023-11-8T21:45:55Z
tags: bible, bible—acts of the apostles
editor: ckeditor
dateCreated: 2022-8-14T13:44:32Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/it/Bible/Acts_of_the_Apostles/6">
          <span class="mdi mdi-arrow-left-drop-circle"></span><span class="pl-2">Atti degli Apostoli - Capitolo 6</span>
        </a>
        </td>
        <td>
        <a href="/it/Bible/Acts_of_the_Apostles/Index">
          <span class="mdi mdi-book-open-variant"></span><span class="pl-2">Indice</span>
        </a>
        </td>
        <td>
        <a href="/it/Bible/Acts_of_the_Apostles/8">
          <span class="pr-2">Atti degli Apostoli - Capitolo 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  E il sommo sacerdote disse: Stanno queste cose proprio così? </p>
<p id="v2"><sup><small>2</small></sup>  Ed egli disse: Fratelli e padri, ascoltate. L'Iddio della gloria apparve ad Abramo, nostro padre, mentr'egli era in Mesopotamia, prima che abitasse in Carran, </p>
<p id="v3"><sup><small>3</small></sup>  e gli disse: Esci dal tuo paese e dal tuo parentado, e vieni nel paese che io ti mostrerò. </p>
<p id="v4"><sup><small>4</small></sup>  Allora egli uscì dal paese de' Caldei, e abitò in Carran; e di là, dopo che suo padre fu morto, Iddio lo fece venire in questo paese, che ora voi abitate. </p>
<p id="v5"><sup><small>5</small></sup>  E non gli diede alcuna eredità in esso, neppure un palmo di terra, ma gli promise di darne la possessione a lui e alla sua progenie dopo di lui, quand'egli non aveva ancora alcun figliuolo. </p>
<p id="v6"><sup><small>6</small></sup>  E Dio parlò così: La sua progenie soggiornerà in terra straniera, e sarà ridotta in servitù e maltrattata per quattrocent'anni. </p>
<p id="v7"><sup><small>7</small></sup>  Ma io giudicherò la nazione alla quale avranno servito, disse Iddio; e dopo questo essi partiranno e mi renderanno il loro culto in questo luogo. </p>
<p id="v8"><sup><small>8</small></sup>  E gli dette il patto della circoncisione; e così Abramo generò Isacco, e lo circoncise l'ottavo giorno; e Isacco generò Giacobbe, e Giacobbe i dodici patriarchi. </p>
<p id="v9"><sup><small>9</small></sup>  E i patriarchi, portando invidia a Giuseppe, lo venderono perché fosse menato in Egitto; ma Dio era con lui, </p>
<p id="v10"><sup><small>10</small></sup>  e lo liberò da tutte le sue distrette, e gli diede grazia e sapienza davanti a Faraone, re d'Egitto, che lo costituì governatore dell'Egitto e di tutta la sua casa. </p>
<p id="v11"><sup><small>11</small></sup>  Or sopravvenne una carestia e una gran distretta in tutto l'Egitto e in Canaan; e i nostri padri non trovavano viveri. </p>
<p id="v12"><sup><small>12</small></sup>  Ma avendo Giacobbe udito che in Egitto v'era del grano, vi mandò una prima volta i nostri padri. </p>
<p id="v13"><sup><small>13</small></sup>  E la seconda volta, Giuseppe fu riconosciuto dai suoi fratelli, e Faraone conobbe di che stirpe fosse Giuseppe. </p>
<p id="v14"><sup><small>14</small></sup>  E Giuseppe mandò a chiamare Giacobbe suo padre, e tutto il suo parentado, che era di settantacinque anime. </p>
<p id="v15"><sup><small>15</small></sup>  E Giacobbe scese in Egitto, e morirono egli e i padri nostri, </p>
<p id="v16"><sup><small>16</small></sup>  i quali furon trasportati a Sichem, e posti nel sepolcro che Abramo avea comprato a prezzo di danaro dai figliuoli di Emmor in Sichem. </p>
<p id="v17"><sup><small>17</small></sup>  Ma come si avvicinava il tempo della promessa che Dio aveva fatta ad Abramo, il popolo crebbe e moltiplicò in Egitto, </p>
<p id="v18"><sup><small>18</small></sup>  finché sorse sull'Egitto un altro re, che non sapeva nulla di Giuseppe. </p>
<p id="v19"><sup><small>19</small></sup>  Costui, procedendo con astuzia contro la nostra stirpe, trattò male i nostri padri, li costrinse ad esporre i loro piccoli fanciulli perché non vivessero. </p>
<p id="v20"><sup><small>20</small></sup>  In quel tempo nacque Mosè, ed era divinamente bello; e fu nutrito per tre mesi in casa di suo padre; </p>
<p id="v21"><sup><small>21</small></sup>  e quando fu esposto, la figliuola di Faraone lo raccolse e se lo allevò come figliuolo. </p>
<p id="v22"><sup><small>22</small></sup>  E Mosè fu educato in tutta la sapienza degli Egizi ed era potente nelle sue parole ed opere. </p>
<p id="v23"><sup><small>23</small></sup>  Ma quando fu pervenuto all'età di quarant'anni, gli venne in animo d'andare a visitare i suoi fratelli, i figliuoli d'Israele. </p>
<p id="v24"><sup><small>24</small></sup>  E vedutone uno a cui era fatto torto, lo difese e vendicò l'oppresso, uccidendo l'Egizio. </p>
<p id="v25"><sup><small>25</small></sup>  Or egli pensava che i suoi fratelli intenderebbero che Dio li voleva salvare per mano di lui; ma essi non l'intesero. </p>
<p id="v26"><sup><small>26</small></sup>  E il giorno seguente egli comparve fra loro, mentre contendevano, e cercava di riconciliarli, dicendo: O uomini, voi siete fratelli, perché fate torto gli uni agli altri? </p>
<p id="v27"><sup><small>27</small></sup>  Ma colui che facea torto al suo prossimo lo respinse, dicendo: Chi ti ha costituito rettore e giudice su noi? </p>
<p id="v28"><sup><small>28</small></sup>  Vuoi tu uccider me come ieri uccidesti l'Egizio? </p>
<p id="v29"><sup><small>29</small></sup>  A questa parola Mosè fuggì, e dimorò come forestiero nel paese di Madian, dove ebbe due figliuoli. </p>
<p id="v30"><sup><small>30</small></sup>  E in capo a quarant'anni, un angelo gli apparve nel deserto del monte Sinai, nella fiamma d'un pruno ardente. <sup id="cite1"><a href="#fn1">[1]</a></sup></p>
<p id="v31"><sup><small>31</small></sup>  E Mosè, veduto ciò, si maravigliò della visione; e come si accostava per osservare, si fece udire questa voce del Signore: </p>
<p id="v32"><sup><small>32</small></sup>  Io son l'Iddio de' tuoi padri, l'Iddio d'Abramo, d'Isacco e di Giacobbe. E Mosè, tutto tremante, non ardiva osservare. <sup id="cite2"><a href="#fn2">[2]</a></sup></p>
<p id="v33"><sup><small>33</small></sup>  E il Signore gli disse: Sciogliti i calzari dai piedi; perché il luogo dove stai è terra santa. </p>
<p id="v34"><sup><small>34</small></sup>  Certo, io ho veduto l'afflizione del mio popolo che è in Egitto, e ho udito i loro sospiri, e son disceso per liberarli; or dunque vieni; io ti manderò in Egitto. </p>
<p id="v35"><sup><small>35</small></sup>  Quel Mosè che aveano rinnegato dicendo: Chi ti ha costituito rettore e giudice? Iddio lo mandò loro come capo e come liberatore con l'aiuto dell'angelo che gli era apparito nel pruno. </p>
<p id="v36"><sup><small>36</small></sup>  Egli li condusse fuori, avendo fatto prodigi e segni nel paese di Egitto, nel mar Rosso e nel deserto per quaranta anni. </p>
<p id="v37"><sup><small>37</small></sup>  Questi è il Mosè che disse ai figliuoli d'Israele: Il Signore Iddio vostro vi susciterà un Profeta d'infra i vostri fratelli, come me. </p>
<p id="v38"><sup><small>38</small></sup>  Questi è colui che nell'assemblea del deserto fu con l'angelo che gli parlava sul monte Sinai, e co' padri nostri, e che ricevette rivelazioni viventi per darcele. </p>
<p id="v39"><sup><small>39</small></sup>  A lui i nostri padri non vollero essere ubbidienti, ma lo ripudiarono, e rivolsero i loro cuori all'Egitto, </p>
<p id="v40"><sup><small>40</small></sup>  dicendo ad Aaronne: Facci degl'iddii che vadano davanti a noi; perché quant'è a questo Mosè che ci ha condotti fuori del paese d'Egitto, noi non sappiamo quel che ne sia avvenuto. </p>
<p id="v41"><sup><small>41</small></sup>  E in quei giorni fecero un vitello, e offersero un sacrificio all'idolo, e si rallegrarono delle opere delle loro mani. </p>
<p id="v42"><sup><small>42</small></sup>  Ma Dio si rivolse da loro e li abbandonò al culto dell'esercito del cielo, com'è scritto nel libro dei profeti: Casa d'Israele, mi offriste voi vittime e sacrificî durante quarant'anni nel deserto? </p>
<p id="v43"><sup><small>43</small></sup>  Anzi, voi portaste la tenda di Moloc e la stella del dio Romfàn, immagini che voi faceste per adorarle. Perciò io vi trasporterò al di là di Babilonia. </p>
<p id="v44"><sup><small>44</small></sup>  Il tabernacolo della testimonianza fu coi nostri padri nel deserto, come avea comandato Colui che avea detto a Mosè che lo facesse secondo il modello che avea veduto. </p>
<p id="v45"><sup><small>45</small></sup>  E i nostri padri, guidati da Giosuè, ricevutolo, lo introdussero nel paese posseduto dalle genti che Dio scacciò d'innanzi ai nostri padri. Quivi rimase fino ai giorni di Davide, </p>
<p id="v46"><sup><small>46</small></sup>  il quale trovò grazia nel cospetto di Dio, e chiese di preparare una dimora all'Iddio di Giacobbe. </p>
<p id="v47"><sup><small>47</small></sup>  Ma Salomone fu quello che gli edificò una casa. </p>
<p id="v48"><sup><small>48</small></sup>  L'Altissimo però non abita in templi fatti da man d'uomo, come dice il profeta: <sup id="cite3"><a href="#fn3">[3]</a></sup></p>
<p id="v49"><sup><small>49</small></sup>  Il cielo è il mio trono, e la terra lo sgabello de' miei piedi. Qual casa mi edificherete voi? dice il Signore; o qual sarà il luogo del mio riposo? </p>
<p id="v50"><sup><small>50</small></sup>  Non ha la mia mano fatte tutte queste cose? </p>
<p id="v51"><sup><small>51</small></sup>  Gente di collo duro e incirconcisa di cuore e d'orecchi, voi contrastate sempre allo Spirito Santo; come fecero i padri vostri; così fate anche voi. <sup id="cite4"><a href="#fn4">[4]</a></sup></p>
<p id="v52"><sup><small>52</small></sup>  Qual dei profeti non perseguitarono i padri vostri? E uccisero quelli che preannunziavano la venuta del Giusto, del quale voi ora siete stati i traditori e gli uccisori; </p>
<p id="v53"><sup><small>53</small></sup>  voi, che avete ricevuto la legge promulgata dagli angeli, e non l'avete osservata. <sup id="cite5"><a href="#fn5">[5]</a></sup></p>
<p id="v54"><sup><small>54</small></sup>  Essi, udendo queste cose, fremevan di rabbia ne' loro cuori e digrignavano i denti contro di lui. </p>
<p id="v55"><sup><small>55</small></sup>  Ma egli, essendo pieno dello Spirito Santo, fissati gli occhi al cielo, vide la gloria di Dio e Gesù che stava alla destra di Dio, <sup id="cite6"><a href="#fn6">[6]</a></sup></p>
<p id="v56"><sup><small>56</small></sup>  e disse: Ecco, io vedo i cieli aperti, e il Figliuol dell'uomo in piè alla destra di Dio. </p>
<p id="v57"><sup><small>57</small></sup>  Ma essi, gettando di gran gridi, si turarono gli orecchi, e tutti insieme si avventarono sopra lui; </p>
<p id="v58"><sup><small>58</small></sup>  e cacciatolo fuor della città, si diedero a lapidarlo; e i testimoni deposero le loro vesti ai piedi di un giovane, chiamato Saulo. <sup id="cite7"><a href="#fn7">[7]</a></sup></p>
<p id="v59"><sup><small>59</small></sup>  E lapidavano Stefano che invocava Gesù e diceva: Signor Gesù, ricevi il mio spirito. </p>
<p id="v60"><sup><small>60</small></sup>  Poi, postosi in ginocchio, gridò ad alta voce: Signore, non imputar loro questo peccato. E detto questo si addormentò. <sup id="cite8"><a href="#fn8">[8]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/it/Bible/Acts_of_the_Apostles/6">
          <span class="mdi mdi-arrow-left-drop-circle"></span><span class="pl-2">Atti degli Apostoli - Capitolo 6</span>
        </a>
        </td>
        <td>
        <a href="/it/Bible/Acts_of_the_Apostles/Index">
          <span class="mdi mdi-book-open-variant"></span><span class="pl-2">Indice</span>
        </a>
        </td>
        <td>
        <a href="/it/Bible/Acts_of_the_Apostles/8">
          <span class="pr-2">Atti degli Apostoli - Capitolo 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 7:30 <i>Angeli di fuoco</i>: <a href="/it/The_Urantia_Book/85#p4_2">LU 85:4.2</a>. </li>
  <li id="fn2"><a href="#cite2">↑</a> 7:32 <i>Dio della vita</i>: <a href="/it/The_Urantia_Book/174#p3_4">LU 174:3.4</a>.  <i>Dio della vita</i>: <a href="/it/The_Urantia_Book/174#p3_2">LU 174:3.2</a>. </li>
  <li id="fn3"><a href="#cite3">↑</a> 7:48 <i>Altissimo</i>: <a href="/it/The_Urantia_Book/93#p3_2">LU 93:3.2</a>.  <i>I più alti</i>: <a href="/it/The_Urantia_Book/43#p3_1">LU 43:3.1</a>.  <i>Dio Altissimo</i>: <a href="/it/The_Urantia_Book/93#p2_3">LU 93:2.3</a>. </li>
  <li id="fn4"><a href="#cite4">↑</a> 7:51-60 <i>Lapidazione di Stefano</i>: <a href="/it/The_Urantia_Book/194#p4_11">LU 194:4.11</a>. </li>
  <li id="fn5"><a href="#cite5">↑</a> 7:53 <i>Ricevuto dal ministero degli angeli</i>: <a href="/it/The_Urantia_Book/113#p0_1">LU 113:0.1</a>. </li>
  <li id="fn6"><a href="#cite6">↑</a> 7:55-56 <i>Mano destra del Padre</i>: <a href="/it/The_Urantia_Book/5#p2_2">LU 5:2.2</a>.  <i>Mano destra di Dio</i>: <a href="/it/The_Urantia_Book/38#p0_1">LU 38:0.1</a>.  <i>Mano destra di Dio</i>: <a href="/it/The_Urantia_Book/13#p2_7">LU 13:2.7</a>.  <i>Mano destra di Dio</i>: <a href="/it/The_Urantia_Book/21#p4_4">LU 21:4.4</a>. </li>
  <li id="fn7"><a href="#cite7">↑</a> 7:58 <i>Saulo di Tarso</i>: <a href="/it/The_Urantia_Book/128#p3_6">LU 128:3.6</a>. </li>
  <li id="fn8"><a href="#cite8">↑</a> 7:60 <i>Non imputare questo peccato a loro</i>: <a href="/it/The_Urantia_Book/188#p5_6">LU 188:5.6</a>. </li>
</ol>
</div>
