<!--
title: Atti degli Apostoli - Capitolo 26
description: 
published: true
date: 2022-10-7T1:7:41Z
tags: bible, bible—acts of the apostles
editor: ckeditor
dateCreated: 2022-8-14T13:44:32Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Acts_of_the_Apostles/25">Atti degli Apostoli - Capitolo 25</a></td>
        <td><a href="/it/Bible/Acts_of_the_Apostles/Index">Indice</a></td>
        <td><a href="/it/Bible/Acts_of_the_Apostles/27">Atti degli Apostoli - Capitolo 27</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  E Agrippa disse a Paolo: T'è permesso parlare a tua difesa. Allora Paolo, distesa la mano, disse a sua difesa: </p>
<p id="v2"><sup><small>2</small></sup>  Re Agrippa, io mi reputo felice di dovermi oggi scolpare dinanzi a te di tutte le cose delle quali sono accusato dai Giudei, </p>
<p id="v3"><sup><small>3</small></sup>  principalmente perché tu hai conoscenza di tutti i riti e di tutte le questioni che son fra i Giudei, perciò ti prego di ascoltarmi pazientemente. </p>
<p id="v4"><sup><small>4</small></sup>  Quale sia stato il mio modo di vivere dalla mia giovinezza, fin dal principio trascorsa in mezzo alla mia nazione e in Gerusalemme, tutti i Giudei lo sanno, </p>
<p id="v5"><sup><small>5</small></sup>  poiché mi hanno conosciuto fin d'allora e sanno, se pur vogliono renderne testimonianza, che, secondo la più rigida setta della nostra religione, son vissuto Fariseo. </p>
<p id="v6"><sup><small>6</small></sup>  E ora son chiamato in giudizio per la speranza della promessa fatta da Dio ai nostri padri; </p>
<p id="v7"><sup><small>7</small></sup>  della qual promessa le nostre dodici tribù, che servono con fervore a Dio notte e giorno, sperano di vedere il compimento. E per questa speranza, o re, io sono accusato dai Giudei! </p>
<p id="v8"><sup><small>8</small></sup>  Perché mai si giudica da voi cosa incredibile che Dio risusciti i morti? </p>
<p id="v9"><sup><small>9</small></sup>  Quant'è a me, avevo sì pensato anch'io di dover fare molte cose contro il nome di Gesù il Nazareno. </p>
<p id="v10"><sup><small>10</small></sup>  E questo difatti feci a Gerusalemme; e avutane facoltà dai capi sacerdoti serrai nelle prigioni molti de' santi; e quando erano messi a morte, io detti il mio voto. </p>
<p id="v11"><sup><small>11</small></sup>  E spesse volte, per tutte le sinagoghe li costrinsi con pene a bestemmiare; e infuriato oltremodo contro di loro, li perseguitai fino nelle città straniere. </p>
<p id="v12"><sup><small>12</small></sup>  Il che facendo, come andavo a Damasco con potere e commissione de' capi sacerdoti, </p>
<p id="v13"><sup><small>13</small></sup>  io vidi, o re, per cammino a mezzo giorno, una luce dal cielo, più risplendente del sole, la quale lampeggiò intorno a me ed a coloro che viaggiavan meco. </p>
<p id="v14"><sup><small>14</small></sup>  Ed essendo noi tutti caduti in terra, udii una voce che mi disse in lingua ebraica: Saulo, Saulo, perché mi perseguiti? Ei t'è duro di ricalcitrar contro gli stimoli. </p>
<p id="v15"><sup><small>15</small></sup>  E io dissi: Chi sei tu, Signore? E il Signore rispose: Io son Gesù, che tu perseguiti. </p>
<p id="v16"><sup><small>16</small></sup>  Ma lèvati, e sta' in piè; perché per questo ti sono apparito: per stabilirti ministro e testimone delle cose che tu hai vedute, e di quelle per le quali ti apparirò ancora, </p>
<p id="v17"><sup><small>17</small></sup>  liberandoti da questo popolo e dai Gentili, ai quali io ti mando </p>
<p id="v18"><sup><small>18</small></sup>  per aprir loro gli occhi, onde si convertano dalle tenebre alla luce e dalla potestà di Satana a Dio, e ricevano, per la fede in me, la remissione dei peccati e la loro parte d'eredità fra i santificati. <sup id="cite1"><a href="#fn1">[1]</a></sup></p>
<p id="v19"><sup><small>19</small></sup>  Perciò, o re Agrippa, io non sono stato disubbidiente alla celeste visione; </p>
<p id="v20"><sup><small>20</small></sup>  ma, prima a que' di Damasco, poi a Gerusalemme e per tutto il paese della Giudea e ai Gentili, ho annunziato che si ravveggano e si convertano a Dio, facendo opere degne del ravvedimento. <sup id="cite2"><a href="#fn2">[2]</a></sup></p>
<p id="v21"><sup><small>21</small></sup>  Per questo i Giudei, avendomi preso nel tempio, tentavano d'uccidermi. </p>
<p id="v22"><sup><small>22</small></sup>  Ma per l'aiuto che vien da Dio, son durato fino a questo giorno, rendendo testimonianza a piccoli e a grandi, non dicendo nulla all'infuori di quello che i profeti e Mosè hanno detto dover avvenire, cioè: </p>
<p id="v23"><sup><small>23</small></sup>  che il Cristo soffrirebbe, e che egli, il primo a risuscitar dai morti, annunzierebbe la luce al popolo ed ai Gentili. </p>
<p id="v24"><sup><small>24</small></sup>  Or mentre ei diceva queste cose a sua difesa, Festo disse ad alta voce: Paolo, tu vaneggi; la molta dottrina ti mette fuor di senno. </p>
<p id="v25"><sup><small>25</small></sup>  Ma Paolo disse: Io non vaneggio, eccellentissimo Festo; ma pronunzio parole di verità, e di buon senno. </p>
<p id="v26"><sup><small>26</small></sup>  Poiché il re, al quale io parlo con franchezza, conosce queste cose; perché son persuaso che nessuna di esse gli è occulta; poiché questo non è stato fatto in un cantuccio. </p>
<p id="v27"><sup><small>27</small></sup>  O re Agrippa, credi tu ai profeti? Io so che tu ci credi. </p>
<p id="v28"><sup><small>28</small></sup>  E Agrippa disse a Paolo: Per poco non mi persuadi a diventar cristiano. </p>
<p id="v29"><sup><small>29</small></sup>  E Paolo: Piacesse a Dio che per poco o per molto, non solamente tu, ma anche tutti quelli che oggi m'ascoltano, diventaste tali, quale sono io, all'infuori di questi legami. </p>
<p id="v30"><sup><small>30</small></sup>  Allora il re si alzò, e con lui il governatore, Berenice, e quanti sedevano con loro; </p>
<p id="v31"><sup><small>31</small></sup>  e ritiratisi in disparte, parlavano gli uni agli altri, dicendo: Quest'uomo non fa nulla che meriti morte o prigione. </p>
<p id="v32"><sup><small>32</small></sup>  E Agrippa disse a Festo: Quest'uomo poteva esser liberato, se non si fosse appellato a Cesare. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Acts_of_the_Apostles/25">Atti degli Apostoli - Capitolo 25</a></td>
        <td><a href="/it/Bible/Acts_of_the_Apostles/Index">Indice</a></td>
        <td><a href="/it/Bible/Acts_of_the_Apostles/27">Atti degli Apostoli - Capitolo 27</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 26:18 <i>Luce nelle tenebre spirituali</i>: <a href="/it/The_Urantia_Book/191#p4_3">LU 191:4.3</a>.  <i>Eredità spirituale</i>: <a href="/it/The_Urantia_Book/165#p3_8">LU 165:3.8</a>. </li>
  <li id="fn2"><a href="#cite2">↑</a> 26:20 <i>Gesù ha insegnato l'azione positiva</i>: <a href="/it/The_Urantia_Book/159#p5_8">LU 159:5.8</a>. </li>
</ol>
</div>
