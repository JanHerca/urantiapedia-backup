<!--
title: Daniele - Capitolo 3
description: 
published: true
date: 2022-10-7T1:7:41Z
tags: bible, bible—daniel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Daniel/2">Daniele - Capitolo 2</a></td>
        <td><a href="/it/Bible/Daniel/Index">Indice</a></td>
        <td><a href="/it/Bible/Daniel/4">Daniele - Capitolo 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Il re Nebucadnetsar fece una statua d'oro, alta sessanta cubiti e larga sei cubiti, e la eresse nella pianura di Dura, nella provincia di Babilonia. </p>
<p id="v2"><sup><small>2</small></sup>  E il re Nebucadnetsar mandò a radunare i satrapi, i prefetti, i governatori, i giudici, i tesorieri, i giureconsulti, i presidenti e tutte le autorità delle province, perché venissero alla inaugurazione della statua che il re Nebucadnetsar aveva eretta. </p>
<p id="v3"><sup><small>3</small></sup>  Allora i satrapi, i prefetti e i governatori, i giudici, i tesorieri, i giureconsulti, i presidenti e tutte le autorità delle province s'adunarono per la inaugurazione della statua, che il re Nebucadnetsar aveva eretta; e stavano in piedi davanti alla statua che Nebucadnetsar aveva eretta. </p>
<p id="v4"><sup><small>4</small></sup>  E l'araldo gridò forte: 'A voi, popoli, nazioni e lingue è imposto che, </p>
<p id="v5"><sup><small>5</small></sup>  nel momento in cui udrete il suono del corno, del flauto, della cetra, della lira, del saltèro, della zampogna e d'ogni sorta di strumenti, vi prostriate per adorare la statua d'oro che il re Nebucadnetsar ha eretta; </p>
<p id="v6"><sup><small>6</small></sup>  e chiunque non si prostrerà per adorare, sarà immantinente gettato in mezzo a una fornace di fuoco ardente'. </p>
<p id="v7"><sup><small>7</small></sup>  Non appena quindi tutti i popoli ebbero udito il suono del corno, del flauto, della cetra, della lira, del saltèro e d'ogni sorta di strumenti, tutti i popoli, tutte le nazioni e lingue si prostrarono e adorarono la statua d'oro, che il re Nebucadnetsar aveva eretta. </p>
<p id="v8"><sup><small>8</small></sup>  Allora, in quello stesso momento, alcuni uomini caldei si fecero avanti, e accusarono i Giudei; </p>
<p id="v9"><sup><small>9</small></sup>  e, rivolgendosi al re Nebucadnetsar, gli dissero: 'O re, possa tu vivere in perpetuo! </p>
<p id="v10"><sup><small>10</small></sup>  Tu, o re, hai emanato un decreto, per il quale chiunque ha udito il suono del corno, del flauto, della cetra, della lira, del saltèro, della zampogna e d'ogni sorta di strumenti deve prostrarsi per adorare la statua d'oro; </p>
<p id="v11"><sup><small>11</small></sup>  e chiunque non si prostra e non adora, dev'esser gettato in mezzo a una fornace di fuoco ardente. </p>
<p id="v12"><sup><small>12</small></sup>  Or vi sono degli uomini giudei, che tu hai preposti agli affari della provincia di Babilonia: Shadrac, Meshac e Abed-nego; cotesti uomini, o re, non ti tengono in alcun conto; non servono i tuoi dèi, e non adorano la statua d'oro che tu hai eretta'. </p>
<p id="v13"><sup><small>13</small></sup>  Allora Nebucadnetsar, irritato e furioso, ordinò che gli fossero menati Shadrac, Meshac e Abed-nego; e quegli uomini furon menati in presenza del re. </p>
<p id="v14"><sup><small>14</small></sup>  Nebucadnetsar, rivolgendosi a loro, disse: 'Shadrac, Meshac, Abed-nego, lo fate deliberatamente di non servire i miei dèi e di non adorare la statua d'oro che io ho eretto? </p>
<p id="v15"><sup><small>15</small></sup>  Ora, se non appena udrete il suono del corno, del flauto, della cetra, della lira, del saltèro, della zampogna e d'ogni sorta di strumenti, siete pronti a prostrarvi per adorare la statua che io ho fatto, bene; ma se non l'adorate, sarete immantinente gettati in mezzo a una fornace di fuoco ardente; e qual è quel dio che vi libererà dalle mie mani?' </p>
<p id="v16"><sup><small>16</small></sup>  Shadrac, Meshac e Abed-nego risposero al re, dicendo: 'O Nebucadnetsar, noi non abbiam bisogno di darti risposta su questo. </p>
<p id="v17"><sup><small>17</small></sup>  Ecco, il nostro Dio che noi serviamo, è potente da liberarci, e ci libererà dalla fornace del fuoco ardente, e dalla tua mano, o re. </p>
<p id="v18"><sup><small>18</small></sup>  Se no, sappi o re, che noi non serviremo i tuoi dèi e non adoreremo la statua d'oro che tu hai eretto'. </p>
<p id="v19"><sup><small>19</small></sup>  Allora Nebucadnetsar fu ripieno di furore, e l'aspetto del suo viso fu mutato verso Shadrac, Meshac e Abed-nego. Egli riprese la parola, e ordinò che si accendesse la fornace sette volte più di quello che s'era pensato di fare; </p>
<p id="v20"><sup><small>20</small></sup>  poi comandò ad alcuni uomini de' più vigorosi del suo esercito di legare Shadrac, Meshac e Abed-nego, e di gettarli nella fornace del fuoco ardente. </p>
<p id="v21"><sup><small>21</small></sup>  Allora questi tre uomini furon legati con le loro tuniche, le loro sopravvesti, i loro mantelli e tutti i loro vestiti, e furon gettati in mezzo alla fornace del fuoco ardente. </p>
<p id="v22"><sup><small>22</small></sup>  E siccome l'ordine del re era perentorio e la fornace era straordinariamente riscaldata, la fiamma del fuoco uccise gli uomini che vi avevano gettato dentro Shadrac, Meshac e Abed-nego. </p>
<p id="v23"><sup><small>23</small></sup>  E quei tre uomini, Shadrac, Meshac e Abed-nego, caddero legati in mezzo alla fornace del fuoco ardente. </p>
<p id="v24"><sup><small>24</small></sup>  Allora il re Nebucadnetsar fu spaventato, si levò in gran fretta, e prese a dire ai suoi consiglieri: 'Non abbiam noi gettato in mezzo al fuoco tre uomini legati?' Quelli risposero e dissero al re: 'Certo o re!' </p>
<p id="v25"><sup><small>25</small></sup>  Ed egli riprese a dire: 'Ecco, io vedo quattro uomini, sciolti, che camminano in mezzo al fuoco, senz'aver sofferto danno alcuno; e l'aspetto del quarto è come quello d'un figlio degli dèi'. </p>
<p id="v26"><sup><small>26</small></sup>  Poi Nebucadnetsar s'avvicinò alla bocca della fornace del fuoco ardente, e prese a dire: 'Shadrac, Meshac, Abed-nego, servi dell'Iddio altissimo, uscite, venite!' E Shadrac, Meshac e Abed-nego uscirono di mezzo al fuoco. <sup id="cite1"><a href="#fn1">[1]</a></sup></p>
<p id="v27"><sup><small>27</small></sup>  E i satrapi, i prefetti, i governatori e i consiglieri del re, essendosi adunati, guardarono quegli uomini, e videro che il fuoco non aveva avuto alcun potere sul loro corpo, che i capelli del loro capo non erano stati arsi, che le loro tuniche non erano alterate, e ch'essi non avevano odor di fuoco. </p>
<p id="v28"><sup><small>28</small></sup>  E Nebucadnetsar prese a dire: 'Benedetto sia l'Iddio di Shadrac, di Meshac e di Abed-nego, il quale ha mandato il suo angelo, e ha liberato i suoi servi, che hanno confidato in lui, hanno trasgredito l'ordine del re, e hanno esposto i loro corpi, per non servire e non adorare altro dio che il loro! </p>
<p id="v29"><sup><small>29</small></sup>  Perciò, io faccio questo decreto: che chiunque, a qualsiasi popolo, nazione o lingua appartenga, dirà male dell'Iddio di Shadrac, Meshac e Abed-nego, sia fatto a pezzi, e la sua casa sia ridotta in un immondezzaio; perché non v'è alcun altro dio che possa salvare a questo modo'. </p>
<p id="v30"><sup><small>30</small></sup>  Allora il re fece prosperare Shadrac, Meshac e Abed-nego nella provincia di Babilonia. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Daniel/2">Daniele - Capitolo 2</a></td>
        <td><a href="/it/Bible/Daniel/Index">Indice</a></td>
        <td><a href="/it/Bible/Daniel/4">Daniele - Capitolo 4</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 3:26 <i>Altissimo</i>: <a href="/it/The_Urantia_Book/93#p3_2">LU 93:3.2</a>.  <i>I più alti</i>: <a href="/it/The_Urantia_Book/43#p3_1">LU 43:3.1</a>.  <i>Dio Altissimo</i>: <a href="/it/The_Urantia_Book/93#p2_3">LU 93:2.3</a>. </li>
</ol>
</div>
