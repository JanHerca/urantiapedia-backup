<!--
title: I Samuele - Capitolo 19
description: 
published: true
date: 2022-10-7T1:7:41Z
tags: bible, bible—1 samuel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/18">I Samuele - Capitolo 18</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/20">I Samuele - Capitolo 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Saul parlò a Gionathan, suo figliuolo, e a tutti i suoi servi di far morire Davide. Ma Gionathan, figliuolo di Saul, che voleva gran bene a Davide, </p>
<p id="v2"><sup><small>2</small></sup>  informò Davide della cosa e gli disse: 'Saul, mio padre, cerca di farti morire; or dunque, ti prego, sta' in guardia domattina, tienti in luogo segreto e nasconditi. </p>
<p id="v3"><sup><small>3</small></sup>  Io uscirò, e mi terrò allato a mio padre, nel campo ove tu sarai; parlerò di te a mio padre, vedrò come vanno le cose, e te lo farò sapere'. </p>
<p id="v4"><sup><small>4</small></sup>  Gionathan dunque parlò a Saul, suo padre, in favore di Davide, e gli disse: 'Non pecchi il re contro al suo servo, contro a Davide, giacché ei non ha peccato contro a te, e anzi l'opera sua t'è stata di grande utilità. </p>
<p id="v5"><sup><small>5</small></sup>  Egli ha messo la propria vita a repentaglio, ha ucciso il Filisteo, e l'Eterno ha operato una grande liberazione a pro di tutto Israele. Tu l'hai veduto, e te ne sei rallegrato; perché dunque peccheresti tu contro il sangue innocente facendo morir Davide senza ragione?' </p>
<p id="v6"><sup><small>6</small></sup>  Saul diè ascolto alla voce di Gionathan, e fece questo giuramento: 'Com'è vero che l'Eterno vive, egli non sarà fatto morire!' </p>
<p id="v7"><sup><small>7</small></sup>  Allora Gionathan chiamò Davide e gli riferì tutto questo. Poi Gionathan ricondusse Davide da Saul, al servizio del quale egli rimase come prima. </p>
<p id="v8"><sup><small>8</small></sup>  Ricominciò di nuovo la guerra; e Davide uscì a combattere contro i Filistei, inflisse loro una grave sconfitta, e quelli fuggirono d'innanzi a lui. </p>
<p id="v9"><sup><small>9</small></sup>  E uno spirito cattivo, suscitato dall'Eterno, s'impossessò di Saul. Egli sedeva in casa sua avendo in mano una lancia; e Davide stava sonando l'arpa. </p>
<p id="v10"><sup><small>10</small></sup>  E Saul cercò d'inchiodar Davide al muro con la lancia, ma Davide schivò il colpo, e la lancia diè nel muro. Davide fuggì e si mise in salvo in quella stessa notte. </p>
<p id="v11"><sup><small>11</small></sup>  Saul inviò de' messi a casa di Davide per tenerlo d'occhio e farlo morire la mattina dipoi; ma Mical, moglie di Davide, lo informò della cosa, dicendo: 'Se in questa stessa notte non ti salvi la vita, domani sei morto'. </p>
<p id="v12"><sup><small>12</small></sup>  E Mical calò Davide per una finestra; ed egli se ne andò, fuggì, e si mise in salvo. </p>
<p id="v13"><sup><small>13</small></sup>  Poi Mical prese l'idolo domestico e lo pose nel letto; gli mise in capo un cappuccio di pelo di capra, e lo coperse d'un mantello. </p>
<p id="v14"><sup><small>14</small></sup>  E quando Saul inviò de' messi a pigliar Davide, ella disse: 'È malato'. </p>
<p id="v15"><sup><small>15</small></sup>  Allora Saul inviò di nuovo i messi perché vedessero Davide, e disse loro: 'Portatemelo nel letto, perch'io lo faccia morire'. </p>
<p id="v16"><sup><small>16</small></sup>  E quando giunsero i messi, ecco che nel letto c'era l'idolo domestico con in capo un cappuccio di pel di capra. </p>
<p id="v17"><sup><small>17</small></sup>  E Saul disse a Mical: 'Perché mi hai ingannato così e hai dato campo al mio nemico di fuggire?' E Mical rispose a Saul: 'È lui che mi ha detto: Lasciami andare; altrimenti, t'ammazzo!' </p>
<p id="v18"><sup><small>18</small></sup>  Davide dunque fuggì, si pose in salvo, e venne da Samuele a Rama, e gli raccontò tutto quello che Saul gli avea fatto. Poi, egli e Samuele andarono a stare a Naioth. </p>
<p id="v19"><sup><small>19</small></sup>  Questo fu riferito a Saul, dicendo: 'Ecco, Davide è a Naioth, presso Rama'. </p>
<p id="v20"><sup><small>20</small></sup>  E Saul inviò dei messi per pigliar Davide; ma quando questi videro l'adunanza de' profeti che profetavano, con Samuele che tenea la presidenza, lo spirito di Dio investì i messi di Saul che si misero anch'essi a profetare. </p>
<p id="v21"><sup><small>21</small></sup>  Ne informarono Saul, che inviò altri messi, i quali pure si misero a profetare. Saul ne mandò ancora per la terza volta, e anche questi si misero a profetare. </p>
<p id="v22"><sup><small>22</small></sup>  Allora si recò egli stesso a Rama; e, giunto alla gran cisterna ch'è a Secu, chiese: 'Dove sono Samuele e Davide?' Gli fu risposto: 'Ecco, sono a Naioth, presso Rama'. </p>
<p id="v23"><sup><small>23</small></sup>  Egli andò dunque là, a Naioth, presso Rama; e lo spirito di Dio investì anche lui; ed egli continuò il suo viaggio, profetando, finché giunse a Naioth, presso Rama. </p>
<p id="v24"><sup><small>24</small></sup>  E anch'egli si spogliò delle sue vesti, anch'egli profetò in presenza di Samuele, e giacque nudo per terra tutto quel giorno e tutta quella notte. Donde il detto: 'Saul è anch'egli tra i profeti?' </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/18">I Samuele - Capitolo 18</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/20">I Samuele - Capitolo 20</a></td>
      </tr>
    </tbody>
  </table>
</figure>
