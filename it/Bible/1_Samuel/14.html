<!--
title: I Samuele - Capitolo 14
description: 
published: true
date: 2022-10-7T1:7:41Z
tags: bible, bible—1 samuel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/13">I Samuele - Capitolo 13</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/15">I Samuele - Capitolo 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Or avvenne che un giorno, Gionathan, figliuolo di Saul, disse al giovane suo scudiero: 'Vieni, andiamo verso la guarnigione de' Filistei, che è là dall'altra parte'. Ma non ne disse nulla a suo padre. </p>
<p id="v2"><sup><small>2</small></sup>  Saul stava allora all'estremità di Ghibea sotto il melagrano di Migron, e la gente che avea seco noverava circa seicento uomini; </p>
<p id="v3"><sup><small>3</small></sup>  e Ahia, figliuolo di Ahitub, fratello d'Icabod, figliuolo di Fineas, figliuolo d'Eli sacerdote dell'Eterno a Sciloh, portava l'efod. Il popolo non sapeva che Gionathan se ne fosse andato. </p>
<p id="v4"><sup><small>4</small></sup>  Or fra i passi attraverso ai quali Gionathan cercava d'arrivare alla guarnigione de' Filistei, c'era una punta di rupe da una parte e una punta di rupe dall'altra parte: una si chiamava Botsets, e l'altra Seneh. </p>
<p id="v5"><sup><small>5</small></sup>  Una di queste punte sorgeva al nord, dirimpetto a Micmas, e l'altra a mezzogiorno, dirimpetto a Ghibea. </p>
<p id="v6"><sup><small>6</small></sup>  Gionathan disse al suo giovane scudiero: 'Vieni, andiamo verso la guarnigione di questi incirconcisi; forse l'Eterno agirà per noi, poiché nulla può impedire all'Eterno di salvare con molta o con poca gente'. <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  Il suo scudiero gli rispose: 'Fa' tutto quello che ti sta nel cuore; va' pure; ecco, io son teco dove il cuor ti mena'. </p>
<p id="v8"><sup><small>8</small></sup>  Allora Gionathan disse: 'Ecco, noi andremo verso quella gente, e ci mostreremo a loro. </p>
<p id="v9"><sup><small>9</small></sup>  Se ci dicono: - Fermatevi finché veniam da voi -, ci fermeremo al nostro posto, e non saliremo fino a loro; </p>
<p id="v10"><sup><small>10</small></sup>  ma se ci dicono - Venite su da noi -, saliremo, perché l'Eterno li avrà dati nelle nostre mani. Questo ci servirà di segno'. </p>
<p id="v11"><sup><small>11</small></sup>  Così si mostrarono ambedue alla guarnigione de' Filistei; e i Filistei dissero: 'Ecco gli Ebrei che escon dalle grotte dove s'eran nascosti!' </p>
<p id="v12"><sup><small>12</small></sup>  E gli uomini della guarnigione, rivolgendosi a Gionathan e al suo scudiero, dissero: 'Venite su da noi, e vi faremo saper qualcosa'. Gionathan disse al suo scudiero: 'Sali dietro a me, poiché l'Eterno li ha dati nelle mani d'Israele'. </p>
<p id="v13"><sup><small>13</small></sup>  Gionathan salì, arrampicandosi con le mani e coi piedi, seguito dal suo scudiero. E i Filistei caddero dinanzi a Gionathan; e lo scudiero dietro a lui dava loro la morte. </p>
<p id="v14"><sup><small>14</small></sup>  In questa prima disfatta, inflitta da Gionathan e dal suo scudiero, caddero circa venti uomini, sullo spazio di circa la metà di un iugero di terra. </p>
<p id="v15"><sup><small>15</small></sup>  E lo spavento si sparse nell'accampamento, nella campagna e fra tutto il popolo; la guarnigione e i guastatori furono anch'essi spaventati; e il paese tremò; fu uno spavento di Dio. </p>
<p id="v16"><sup><small>16</small></sup>  Le sentinelle di Saul a Ghibea di Beniamino guardarono ed ecco che la moltitudine si sbandava e fuggiva di qua e di là. </p>
<p id="v17"><sup><small>17</small></sup>  Allora Saul disse alla gente ch'era con lui: 'Fate la rassegna, e vedete chi se n'è andato da noi'. E, fatta la rassegna, ecco che mancavano Gionathan e il suo scudiero. </p>
<p id="v18"><sup><small>18</small></sup>  E Saul disse ad Ahia: 'Fa' accostare l'arca di Dio!' Poiché l'arca di Dio era allora coi figliuoli d'Israele. </p>
<p id="v19"><sup><small>19</small></sup>  E mentre Saul parlava col sacerdote, il tumulto andava aumentando nel campo de' Filistei; e Saul disse al sacerdote: 'Ritira la mano!' </p>
<p id="v20"><sup><small>20</small></sup>  Poi Saul e tutto il popolo ch'era con lui si radunarono e s'avanzarono fino al luogo della battaglia; ed ecco che la spada dell'uno era rivolta contro l'altro, e la confusione era grandissima. </p>
<p id="v21"><sup><small>21</small></sup>  Or gli Ebrei, che già prima si trovavan coi Filistei ed eran saliti con essi al campo dal paese d'intorno, fecero voltafaccia e s'unirono anch'essi con gl'Israeliti ch'erano con Saul e con Gionathan. </p>
<p id="v22"><sup><small>22</small></sup>  E parimenti tutti gl'Israeliti che s'eran nascosti nella contrada montuosa di Efraim, quand'udirono che i Filistei fuggivano, si misero anch'essi a inseguirli da presso, combattendo. </p>
<p id="v23"><sup><small>23</small></sup>  In quel giorno l'Eterno salvò Israele, e la battaglia s'estese fin oltre Beth-Aven. </p>
<p id="v24"><sup><small>24</small></sup>  Or gli uomini d'Israele, in quel giorno, erano sfiniti; ma Saul fece fare al popolo questo giuramento: 'Maledetto l'uomo che toccherà cibo prima di sera, prima ch'io mi sia vendicato de' miei nemici'. E nessuno del popolo toccò cibo. </p>
<p id="v25"><sup><small>25</small></sup>  Or tutto il popolo giunse a una foresta, dove c'era del miele per terra. </p>
<p id="v26"><sup><small>26</small></sup>  E come il popolo fu entrato nella foresta, vide il miele che colava; ma nessuno si portò la mano alla bocca, perché il popolo rispettava il giuramento. </p>
<p id="v27"><sup><small>27</small></sup>  Ma Gionathan non avea sentito quando suo padre avea fatto giurare il popolo e stese la punta del bastone che teneva in mano, la intinse nel miele che colava, portò la mano alla bocca, e gli si rischiarò la vista. </p>
<p id="v28"><sup><small>28</small></sup>  Uno del popolo, rivolgendosi a lui, gli disse: 'Tuo padre ha espressamente fatto fare al popolo questo giuramento: Maledetto l'uomo che toccherà oggi cibo; e il popolo è estenuato'. </p>
<p id="v29"><sup><small>29</small></sup>  Allora Gionathan disse: 'Mio padre ha recato un danno al paese; vedete come l'aver gustato un po' di questo miele m'ha rischiarato la vista! </p>
<p id="v30"><sup><small>30</small></sup>  Ah, se il popolo avesse oggi mangiato a sua voglia del bottino che ha trovato presso i nemici! Non si sarebb'egli fatto una più grande strage de' Filistei?' </p>
<p id="v31"><sup><small>31</small></sup>  Essi dunque sconfissero quel giorno i Filistei da Micmas ad Ajalon; il popolo era estenuato, e si gettò sul bottino; </p>
<p id="v32"><sup><small>32</small></sup>  prese pecore, buoi e vitelli, li scannò sul suolo, e li mangiò col sangue. </p>
<p id="v33"><sup><small>33</small></sup>  E questo fu riferito a Saul e gli fu detto: 'Ecco, il popolo pecca contro l'Eterno, mangiando carne col sangue'. Ed egli disse: 'Voi avete commesso un'infedeltà; rotolate subito qua presso di me una gran pietra'. </p>
<p id="v34"><sup><small>34</small></sup>  E Saul soggiunse: 'Andate attorno fra il popolo, e dite a ognuno di menarmi qua il suo bue e la sua pecora, e di scannarli qui; poi mangiate, e non peccate contro l'Eterno, mangiando carne con sangue!' E, quella notte, ognuno del popolo menò di propria mano il suo bue, e lo scannò quivi. </p>
<p id="v35"><sup><small>35</small></sup>  E Saul edificò un altare all'Eterno; questo fu il primo altare ch'egli edificò all'Eterno. </p>
<p id="v36"><sup><small>36</small></sup>  Poi Saul disse: 'Scendiamo nella notte a inseguire i Filistei; saccheggiamoli fino alla mattina, e facciamo che non ne scampi uno'. Il popolo rispose: 'Fa' tutto quello che ti par bene'. Allora disse il sacerdote: 'Accostiamoci qui a Dio'. </p>
<p id="v37"><sup><small>37</small></sup>  E Saul consultò Dio, dicendo: 'Debbo io scendere a inseguire i Filistei? Li darai tu nelle mani d'Israele?' Ma questa volta Iddio non gli diede alcuna risposta. </p>
<p id="v38"><sup><small>38</small></sup>  E Saul disse: 'Accostatevi qua, voi tutti capi del popolo, riconoscete e vedete in che consista il peccato commesso quest'oggi! </p>
<p id="v39"><sup><small>39</small></sup>  Poiché, com'è vero che l'Eterno, il salvatore d'Israele, vive, quand'anche il reo fosse Gionathan mio figliuolo, egli dovrà morire'. Ma in tutto il popolo non ci fu alcuno che gli rispondesse. </p>
<p id="v40"><sup><small>40</small></sup>  Allora egli disse a tutto Israele: 'Mettetevi da un lato, e io e Gionathan mio figliuolo staremo dall'altro'. E il popolo disse a Saul: 'Fa' quello che ti par bene'. </p>
<p id="v41"><sup><small>41</small></sup>  Saul disse all'Eterno: 'Dio d'Israele, fa' conoscere la verità!' E Gionathan e Saul furon designati dalla sorte, e il popolo scampò. </p>
<p id="v42"><sup><small>42</small></sup>  Poi Saul disse: 'Tirate a sorte fra me e Gionathan mio figliuolo'. E Gionathan fu designato. </p>
<p id="v43"><sup><small>43</small></sup>  Allora Saul disse a Gionathan: 'Dimmi quello che hai fatto'. E Gionathan glielo confessò, e disse: 'Sì, io assaggiai un po' di miele, con la punta del bastone che avevo in mano; eccomi qui: morrò!' </p>
<p id="v44"><sup><small>44</small></sup>  Saul disse: 'Mi tratti Iddio con tutto il suo rigore, se non andrai alla morte, o Gionathan!' </p>
<p id="v45"><sup><small>45</small></sup>  E il popolo disse a Saul: 'Gionathan, che ha operato questa gran liberazione in Israele, dovrebb'egli morire? Non sarà mai! Com'è vero che l'Eterno vive, non cadrà in terra un capello del suo capo; poiché oggi egli ha operato con Dio!' Così il popolo salvò Gionathan, che non fu messo a morte. </p>
<p id="v46"><sup><small>46</small></sup>  Poi Saul tornò dall'inseguimento de' Filistei, e i Filistei se ne tornarono al loro paese. </p>
<p id="v47"><sup><small>47</small></sup>  Or Saul, quand'ebbe preso possesso del suo regno in Israele, mosse guerra a tutti i suoi nemici d'ogn'intorno: a Moab, ai figliuoli d'Ammon, a Edom, ai re di Tsoba e ai Filistei; e dovunque si volgeva, vinceva. </p>
<p id="v48"><sup><small>48</small></sup>  Spiegò il suo valore, sconfisse gli Amalekiti, e liberò Israele dalle mani di quelli che lo predavano. </p>
<p id="v49"><sup><small>49</small></sup>  I figliuoli di Saul erano: Gionathan, Ishvi e Malkishua; e delle sue due figliuole, la primogenita si chiamava Merab, e la minore Mical. </p>
<p id="v50"><sup><small>50</small></sup>  Il nome della moglie di Saul era Ahinoam, figliuola di Ahimaaz, e il nome del capitano del suo esercito era Abner, figliuolo di Ner, zio di Saul. </p>
<p id="v51"><sup><small>51</small></sup>  E Kis, padre di Saul, e Ner, padre d'Abner, erano figliuoli d'Abiel. </p>
<p id="v52"><sup><small>52</small></sup>  Per tutto il tempo di Saul, vi fu guerra accanita contro i Filistei; e, come Saul scorgeva un uomo forte e valoroso, lo prendeva seco. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/13">I Samuele - Capitolo 13</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/15">I Samuele - Capitolo 15</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 14:6 <i>Nessun ritegno per salvare molti/pochi</i>: <a href="/it/The_Urantia_Book/97#p1_8">LU 97:1.8</a>. </li>
</ol>
</div>
