<!--
title: I Samuele - Capitolo 4
description: 
published: true
date: 2022-10-7T1:7:41Z
tags: bible, bible—1 samuel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/3">I Samuele - Capitolo 3</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/5">I Samuele - Capitolo 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Or Israele uscì contro i Filistei per dar battaglia, e si accampò presso Eben-Ezer; i Filistei erano accampati presso Afek. </p>
<p id="v2"><sup><small>2</small></sup>  I Filistei si schierarono in battaglia in faccia ad Israele; e, impegnatosi il combattimento, Israele fu sconfitto dai Filistei, che uccisero sul campo di battaglia circa quattromila uomini. </p>
<p id="v3"><sup><small>3</small></sup>  Quando il popolo fu tornato nell'accampamento, gli anziani d'Israele dissero: 'Perché l'Eterno ci ha egli oggi sconfitti davanti ai Filistei? Andiamo a prendere a Sciloh l'arca del patto dell'Eterno, e venga essa in mezzo a noi e ci salvi dalle mani de' nostri nemici!' </p>
<p id="v4"><sup><small>4</small></sup>  Il popolo quindi mandò gente a Sciloh, e di là fu portata l'arca del patto dell'Eterno degli eserciti, il quale sta fra i cherubini; e i due figliuoli di Eli, Hofni e Fineas, erano là, con l'arca del patto di Dio. </p>
<p id="v5"><sup><small>5</small></sup>  E quando l'arca del patto dell'Eterno entrò nel campo, tutto Israele diè in grandi grida di gioia, sì che ne rimbombò la terra. </p>
<p id="v6"><sup><small>6</small></sup>  I Filistei, all'udire quelle alte grida, dissero: 'Che significano queste grandi grida nel campo degli Ebrei?' E seppero che l'arca dell'Eterno era arrivata nell'accampamento. </p>
<p id="v7"><sup><small>7</small></sup>  E i Filistei ebbero paura, perché dicevano: 'Dio è venuto nell'accampamento'. Ed esclamarono: 'Guai a noi! poiché non era così nei giorni passati. </p>
<p id="v8"><sup><small>8</small></sup>  Guai a noi! Chi ci salverà dalle mani di questi dèi potenti? Questi son gli dèi che colpiron gli Egiziani d'ogni sorta di piaghe nel deserto. </p>
<p id="v9"><sup><small>9</small></sup>  Siate forti, Filistei, e comportatevi da uomini, onde non abbiate a diventare schiavi degli Ebrei, com'essi sono stati schiavi vostri! Conducetevi da uomini, e combattete!' </p>
<p id="v10"><sup><small>10</small></sup>  I Filistei dunque combatterono, e Israele fu sconfitto, e ciascuno se ne fuggì nella sua tenda. La rotta fu enorme, e caddero, d'Israele, trentamila fanti. </p>
<p id="v11"><sup><small>11</small></sup>  L'arca di Dio fu presa, e i due figliuoli d'Eli, Hofni e Fineas, morirono. </p>
<p id="v12"><sup><small>12</small></sup>  Un uomo di Beniamino, fuggito dal campo di battaglia, giunse correndo a Sciloh quel medesimo giorno, con le vesti stracciate e la testa coperta di terra. </p>
<p id="v13"><sup><small>13</small></sup>  Al suo arrivo, ecco che Eli stava sull'orlo della strada, seduto sul suo seggio, aspettando ansiosamente, perché gli tremava il cuore per l'arca di Dio. E come quell'uomo entrò nella città portando la nuova, un grido si levò da tutta la città. </p>
<p id="v14"><sup><small>14</small></sup>  Ed Eli, udendo lo strepito delle grida, disse: 'Che significa il chiasso di questo tumulto?' E quell'uomo andò in fretta a portar la nuova ad Eli. </p>
<p id="v15"><sup><small>15</small></sup>  Or Eli avea novantott'anni; la vista gli era venuta meno, sicché non potea vedere. </p>
<p id="v16"><sup><small>16</small></sup>  Quell'uomo gli disse: 'Son io che vengo dal campo di battaglia e che ne son fuggito oggi'. Ed Eli disse: 'Com'è andata la cosa, figliuol mio?' </p>
<p id="v17"><sup><small>17</small></sup>  E colui che portava la nuova, rispondendo, disse: 'Israele è fuggito d'innanzi ai Filistei; e v'è stata una grande strage fra il popolo; anche i tuoi due figliuoli, Hofni e Fineas, sono morti, e l'arca di Dio è stata presa'. </p>
<p id="v18"><sup><small>18</small></sup>  E come ebbe mentovato l'arca di Dio, Eli cadde dal suo seggio all'indietro, allato alla porta, si ruppe la nuca, e morì, perché era un uomo vecchio e pesante. Era stato giudice d'Israele quarant'anni. </p>
<p id="v19"><sup><small>19</small></sup>  La nuora di lui, moglie di Fineas, era incinta e prossima al parto; quando udì la nuova che l'arca di Dio era presa e che il suo suocero e il suo marito erano morti, si curvò e partorì, perché sorpresa a un tratto dai dolori. </p>
<p id="v20"><sup><small>20</small></sup>  E nel punto che stava per morire, le donne che l'assistevano le dissero: 'Non temere, poiché hai partorito un figliuolo'. Ma ella non rispose e non ne fece caso. </p>
<p id="v21"><sup><small>21</small></sup>  E al suo bambino pose nome Icabod, dicendo: 'La gloria ha esulato da Israele', perché l'arca di Dio era stata presa, e a motivo del suo suocero e del suo marito. </p>
<p id="v22"><sup><small>22</small></sup>  E disse: 'La gloria ha esulato da Israele, perché l'arca di Dio è stata presa'. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/3">I Samuele - Capitolo 3</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/5">I Samuele - Capitolo 5</a></td>
      </tr>
    </tbody>
  </table>
</figure>
