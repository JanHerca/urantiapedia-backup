<!--
title: I Samuele - Capitolo 24
description: 
published: true
date: 2022-10-7T1:7:41Z
tags: bible, bible—1 samuel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/23">I Samuele - Capitolo 23</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/25">I Samuele - Capitolo 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Poi Davide si partì di là e si stabilì nei luoghi forti di En-Ghedi. </p>
<p id="v2"><sup><small>2</small></sup>  E quando Saul fu tornato dall'inseguire i Filistei, gli vennero a dire: 'Ecco, Davide è nel deserto di En-Ghedi'. </p>
<p id="v3"><sup><small>3</small></sup>  Allora Saul prese tremila uomini scelti fra tutto Israele, e andò in traccia di Davide e della sua gente fin sulle rocce delle capre salvatiche; </p>
<p id="v4"><sup><small>4</small></sup>  e giunse ai parchi di pecore ch'eran presso la via; quivi era una spelonca, nella quale Saul entrò per fare i suoi bisogni. Or Davide e la sua gente se ne stavano in fondo alla spelonca. </p>
<p id="v5"><sup><small>5</small></sup>  La gente di Davide gli disse: 'Ecco il giorno nel quale l'Eterno ti dice: Vedi, io ti do nelle mani il tuo nemico; fa' di lui quello che ti piacerà'. Allora Davide s'alzò, e senza farsi scorgere tagliò il lembo del mantello di Saul. </p>
<p id="v6"><sup><small>6</small></sup>  Ma dopo, il cuore gli batté, per aver egli tagliato il lembo del mantello di Saul. </p>
<p id="v7"><sup><small>7</small></sup>  E Davide disse alla sua gente: 'Mi guardi l'Eterno, dal commettere contro il mio signore, ch'è l'unto dell'Eterno, l'azione di mettergli le mani addosso; poich'egli è l'unto dell'Eterno'. </p>
<p id="v8"><sup><small>8</small></sup>  E colle sue parole Davide raffrenò la sua gente, e non le permise di gettarsi su Saul. E Saul si levò, uscì dalla spelonca e continuò il suo cammino. </p>
<p id="v9"><sup><small>9</small></sup>  Poi anche Davide si levò, uscì dalla spelonca, e gridò dietro a Saul, dicendo: 'O re, mio signore!' Saul si guardò dietro, e Davide s'inchinò con la faccia a terra e si prostrò. </p>
<p id="v10"><sup><small>10</small></sup>  Davide disse a Saul: 'Perché dai tu retta alle parole della gente che dice: Davide cerca di farti del male? </p>
<p id="v11"><sup><small>11</small></sup>  Ecco in quest'ora stessa tu vedi coi tuoi propri occhi che l'Eterno t'avea dato oggi nelle mie mani in quella spelonca; qualcuno mi disse di ucciderti, ma io t'ho risparmiato, e ho detto: Non metterò le mani addosso al mio signore, perch'egli è l'unto dell'Eterno. </p>
<p id="v12"><sup><small>12</small></sup>  Ora guarda, padre mio, guarda qui nella mia mano il lembo del tuo mantello. Se io t'ho tagliato il lembo del mantello e non t'ho ucciso, puoi da questo veder chiaro che non v'è nella mia condotta né malvagità né ribellione, e che io non ho peccato contro di te, mentre tu mi tendi insidie per tòrmi la vita! </p>
<p id="v13"><sup><small>13</small></sup>  L'Eterno sia giudice fra me e te, e l'Eterno mi vendichi di te; ma io non ti metterò le mani addosso. </p>
<p id="v14"><sup><small>14</small></sup>  Dice il proverbio antico: - Il male vien dai malvagi; - io quindi non ti metterò le mani addosso. </p>
<p id="v15"><sup><small>15</small></sup>  Contro chi è uscito il re d'Israele? Chi vai tu perseguitando? Un can morto, una pulce. </p>
<p id="v16"><sup><small>16</small></sup>  Sia dunque arbitro l'Eterno, e giudichi fra me e te, e vegga e difenda la mia causa e mi renda giustizia, liberandomi dalle tue mani'. </p>
<p id="v17"><sup><small>17</small></sup>  Quando Davide ebbe finito di dire queste parole a Saul, Saul disse: 'È questa la tua voce, figliuol mio Davide?' E Saul alzò la voce e pianse. </p>
<p id="v18"><sup><small>18</small></sup>  E disse a Davide: 'Tu sei più giusto di me, poiché tu m'hai reso bene per male, mentre io t'ho reso male per bene. </p>
<p id="v19"><sup><small>19</small></sup>  Tu hai mostrato oggi la bontà con la quale ti conduci verso di me; poiché l'Eterno m'avea dato nelle tue mani, e tu non m'hai ucciso. </p>
<p id="v20"><sup><small>20</small></sup>  Se uno incontra il suo nemico, lo lascia egli andarsene in pace? Ti renda dunque l'Eterno il contraccambio del bene che m'hai fatto quest'oggi! </p>
<p id="v21"><sup><small>21</small></sup>  Ora, ecco, io so che per certo tu regnerai, e che il regno d'Israele rimarrà stabile nelle tue mani. </p>
<p id="v22"><sup><small>22</small></sup>  Or dunque giurami nel nome dell'Eterno che non distruggerai la mia progenie dopo di me, e che non estirperai il mio nome dalla casa di mio padre'. </p>
<p id="v23"><sup><small>23</small></sup>  E Davide lo giurò a Saul. Poi Saul se ne andò a casa sua, e Davide e la sua gente risaliron al loro forte rifugio. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/23">I Samuele - Capitolo 23</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/25">I Samuele - Capitolo 25</a></td>
      </tr>
    </tbody>
  </table>
</figure>
