<!--
title: I Samuele - Capitolo 25
description: 
published: true
date: 2022-10-7T1:7:41Z
tags: bible, bible—1 samuel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/24">I Samuele - Capitolo 24</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/26">I Samuele - Capitolo 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Samuele morì, e tutto Israele si radunò e ne fece cordoglio; e lo seppellirono nella sua proprietà, a Rama. Allora Davide si levò, e scese verso il deserto di Paran. </p>
<p id="v2"><sup><small>2</small></sup>  Or v'era un uomo a Maon, che aveva i suoi beni a Carmel; era molto ricco, avea tremila pecore e mille capre, e si trovava a Carmel per la tosatura delle sue pecore. </p>
<p id="v3"><sup><small>3</small></sup>  Quest'uomo avea nome Nabal, e il nome di sua moglie era Abigail, donna di buon senso e di bell'aspetto; ma l'uomo era duro e malvagio nell'agir suo; discendeva da Caleb. </p>
<p id="v4"><sup><small>4</small></sup>  Davide, avendo saputo nel deserto che Nabal tosava le sue pecore, </p>
<p id="v5"><sup><small>5</small></sup>  gli mandò dieci giovani, ai quali disse: 'Salite a Carmel, andate da Nabal, salutatelo a nome mio, </p>
<p id="v6"><sup><small>6</small></sup>  e dite così: Salute! pace a te, pace alla tua casa, e pace a tutto quello che t'appartiene! </p>
<p id="v7"><sup><small>7</small></sup>  Ho saputo che tu hai i tosatori; ora, i tuoi pastori sono stati con noi, e noi non abbiam fatto loro alcun oltraggio, e nulla è stato loro portato via per tutto il tempo che sono stati a Carmel. </p>
<p id="v8"><sup><small>8</small></sup>  Domandane ai tuoi servi, e te lo diranno. Trovin dunque questi giovani grazia agli occhi tuoi, giacché siam venuti in giorno di gioia; e da', ti prego, ai tuoi servi e al tuo figliuolo Davide ciò che avrai fra mano'. </p>
<p id="v9"><sup><small>9</small></sup>  Quando i giovani di Davide arrivarono, ripeterono a Nabal tutte queste parole in nome di Davide, poi si tacquero. </p>
<p id="v10"><sup><small>10</small></sup>  Ma Nabal rispose ai servi di Davide, dicendo: 'Chi è Davide? E chi è il figliuolo d'Isai? Sono molti, oggi, i servi che scappano dai loro padroni; </p>
<p id="v11"><sup><small>11</small></sup>  e prenderei io il mio pane, la mia acqua e la carne che ho macellata pei miei tosatori, per darli a gente che non so donde venga?' </p>
<p id="v12"><sup><small>12</small></sup>  I giovani ripresero la loro strada, tornarono, e andarono a riferire a Davide tutte queste parole. </p>
<p id="v13"><sup><small>13</small></sup>  Allora Davide disse ai suoi uomini: 'Ognun di voi si cinga la sua spada'. Ognuno si cinse la sua spada, e Davide pure si cinse la sua, e saliron dietro a Davide circa quattrocento uomini; duecento rimasero presso il bagaglio. </p>
<p id="v14"><sup><small>14</small></sup>  Or Abigail, moglie di Nabal, fu informata della cosa da uno de' suoi servi, che le disse: 'Ecco, Davide ha inviato dal deserto de' messi per salutare il nostro padrone, ed egli li ha trattati male. </p>
<p id="v15"><sup><small>15</small></sup>  Eppure, quella gente è stata molto buona verso di noi; noi non ne abbiam ricevuto alcun oltraggio, e non ci han portato via nulla per tutto il tempo che siamo andati attorno con loro quand'eravamo per la campagna. </p>
<p id="v16"><sup><small>16</small></sup>  Di giorno e di notte sono stati per noi come una muraglia, per tutto il tempo che siamo stati con loro pascendo i greggi. </p>
<p id="v17"><sup><small>17</small></sup>  Or dunque rifletti, e vedi quel che tu debba fare; poiché un guaio è certo che avverrà al nostro padrone e a tutta la sua casa; ed egli è uomo così malvagio, che non gli si può parlare'. </p>
<p id="v18"><sup><small>18</small></sup>  Allora Abigail prese in fretta duecento pani, due otri di vino, cinque montoni allestiti, cinque misure di grano arrostito, cento picce d'uva secca e duecento masse di fichi, e caricò ogni cosa su degli asini. </p>
<p id="v19"><sup><small>19</small></sup>  Poi disse ai suoi servi: 'Andate innanzi a me; ecco, io vi seguirò'. Ma non disse nulla a Nabal suo marito. </p>
<p id="v20"><sup><small>20</small></sup>  E com'ella, a cavallo al suo asino, scendeva il monte per un sentiero coperto, ecco Davide e i suoi uomini che scendevano di fronte a lei, sì ch'ella li incontrò. </p>
<p id="v21"><sup><small>21</small></sup>  - Or Davide avea detto: 'Invano dunque ho io protetto tutto ciò che colui aveva nel deserto, in guisa che nulla è mancato di tutto ciò ch'ei possiede; ed egli m'ha reso male per bene. </p>
<p id="v22"><sup><small>22</small></sup>  Così tratti Iddio i nemici di Davide col massimo rigore! Fra qui e lo spuntar del giorno, di tutto quel che gli appartiene io non lascerò in vita un sol uomo'. </p>
<p id="v23"><sup><small>23</small></sup>  E quando Abigail ebbe veduto Davide, scese in fretta dall'asino e gettandosi con la faccia a terra, si prostrò dinanzi a lui. </p>
<p id="v24"><sup><small>24</small></sup>  Poi, gettandosi ai suoi piedi, disse: 'O mio signore, la colpa è mia! Deh, lascia che la tua serva parli in tua presenza, e tu ascolta le parole della tua serva! </p>
<p id="v25"><sup><small>25</small></sup>  Te ne prego, signor mio, non far caso di quell'uomo da nulla ch'è Nabal; poiché egli è quel che dice il suo nome; si chiama Nabal, e in lui non c'è che stoltezza; ma io, la tua serva, non vidi i giovani mandati dal mio signore. </p>
<p id="v26"><sup><small>26</small></sup>  Or dunque, signor mio, com'è vero che vive l'Eterno e che l'anima tua vive, l'Eterno t'ha impedito di spargere il sangue e di farti giustizia con le tue proprie mani. Ed ora, i tuoi nemici e quelli che voglion fare del male al mio signore siano come Nabal! </p>
<p id="v27"><sup><small>27</small></sup>  E adesso, ecco questo regalo che la tua serva reca al mio signore; sia dato ai giovani che seguono il mio signore. </p>
<p id="v28"><sup><small>28</small></sup>  Deh, perdona il fallo della tua serva; poiché per certo l'Eterno renderà stabile la casa del mio signore, giacché il mio signore combatte le battaglie dell'Eterno, e in tutto il tempo della tua vita non s'è trovata malvagità in te. </p>
<p id="v29"><sup><small>29</small></sup>  E se mai sorgesse alcuno a perseguitarti e ad attentare alla tua vita, l'anima del mio signore sarà custodita nello scrigno della vita presso l'Eterno, ch'è il tuo Dio; ma l'anima de' tuoi nemici l'Eterno la lancerà via, come dalla rete d'una frombola. </p>
<p id="v30"><sup><small>30</small></sup>  E quando l'Eterno avrà fatto al mio signore tutto il bene che t'ha promesso e t'avrà stabilito come capo sopra Israele, </p>
<p id="v31"><sup><small>31</small></sup>  il mio signore non avrà questo dolore e questo rimorso d'avere sparso del sangue senza motivo e d'essersi fatto giustizia da sé. E quando l'Eterno avrà fatto del bene al mio signore, ricordati della tua serva'. </p>
<p id="v32"><sup><small>32</small></sup>  E Davide disse ad Abigail: 'Sia benedetto l'Eterno, l'Iddio d'Israele, che t'ha oggi mandata incontro a me! </p>
<p id="v33"><sup><small>33</small></sup>  E sia benedetto il tuo senno, e benedetta sii tu che m'hai oggi impedito di spargere del sangue e di farmi giustizia con le mie proprie mani! </p>
<p id="v34"><sup><small>34</small></sup>  Poiché certo, com'è vero che vive l'Eterno, l'Iddio d'Israele, che m'ha impedito di farti del male, se tu non ti fossi affrettata a venirmi incontro, fra qui e lo spuntar del giorno a Nabal non sarebbe rimasto un sol uomo'. </p>
<p id="v35"><sup><small>35</small></sup>  Davide quindi ricevé dalle mani di lei quello ch'essa avea portato, e le disse: 'Risali in pace a casa tua; vedi, io ho dato ascolto alla tua voce, e ho avuto riguardo a te'. </p>
<p id="v36"><sup><small>36</small></sup>  Ed Abigail venne da Nabal; ed ecco ch'egli faceva banchetto in casa sua; banchetto da re. Nabal aveva il cuore allegro, perch'era ebbro fuor di modo; ond'ella non gli fece sapere alcuna cosa, piccola o grande, fino allo spuntar del giorno. </p>
<p id="v37"><sup><small>37</small></sup>  Ma la mattina, quando gli fu passata l'ebbrezza, la moglie raccontò a Nabal queste cose; allora gli si freddò il cuore, ed ei rimase come un sasso. </p>
<p id="v38"><sup><small>38</small></sup>  E circa dieci giorni dopo, l'Eterno colpì Nabal, ed egli morì. </p>
<p id="v39"><sup><small>39</small></sup>  Quando Davide seppe che Nabal era morto, disse: 'Sia benedetto l'Eterno, che m'ha reso giustizia dell'oltraggio fattomi da Nabal, e ha preservato il suo servo dal far del male! La malvagità di Nabal, l'Eterno l'ha fatta ricadere sul capo di lui!' Poi Davide mandò da Abigail a proporle di diventar sua moglie. </p>
<p id="v40"><sup><small>40</small></sup>  E i servi di Davide vennero da Abigail a Carmel, e le parlarono così: 'Davide ci ha mandati da te, perché vuol prenderti in moglie'. </p>
<p id="v41"><sup><small>41</small></sup>  Allora ella si levò, si prostrò con la faccia a terra, e disse: 'Ecco, la tua serva farà da schiava, per lavare i piedi ai servi del mio signore'. </p>
<p id="v42"><sup><small>42</small></sup>  Poi Abigail si levò tosto, montò sopra un asino, e seguita da cinque fanciulle tenne dietro ai messi di Davide, e divenne sua moglie. <sup id="cite1"><a href="#fn1">[1]</a></sup></p>
<p id="v43"><sup><small>43</small></sup>  Davide sposò anche Ahinoam di Izreel, e ambedue furono sue mogli. </p>
<p id="v44"><sup><small>44</small></sup>  Or Saul avea dato Mical sua figliuola, moglie di Davide, a Palti, figliuolo di Laish, che era di Gallim. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/1_Samuel/24">I Samuele - Capitolo 24</a></td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/26">I Samuele - Capitolo 26</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 25:42 <i>Davide sposa Abigail</i>: <a href="/it/The_Urantia_Book/97#p9_10">LU 97:9.10</a>. </li>
</ol>
</div>
