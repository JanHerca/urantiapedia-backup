<!--
title: I Samuele - Capitolo 1
description: 
published: true
date: 2022-10-7T1:7:41Z
tags: bible, bible—1 samuel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/2">I Samuele - Capitolo 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  V'era un uomo di Ramathaim-Tsofim, della contrada montuosa di Efraim, che si chiamava Elkana, figliuolo di Jeroham, figliuolo d'Elihu, figliuolo di Tohu, figliuolo di Tsuf, Efraimita. </p>
<p id="v2"><sup><small>2</small></sup>  Aveva due mogli: una per nome Anna, e l'altra per nome Peninna. Peninna avea de' figliuoli, ma Anna non ne aveva. </p>
<p id="v3"><sup><small>3</small></sup>  E quest'uomo, ogni anno, saliva dalla sua città per andare ad adorar l'Eterno degli eserciti e ad offrirgli de' sacrifizi a Sciloh; e quivi erano i due figliuoli di Eli, Hofni e Fineas, sacerdoti dell'Eterno. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v4"><sup><small>4</small></sup>  Quando venne il giorno, Elkana offerse il sacrifizio, e diede a Peninna, sua moglie, e a tutti i figliuoli e a tutte le figliuole di lei le loro parti; </p>
<p id="v5"><sup><small>5</small></sup>  ma ad Anna diede una parte doppia, perché amava Anna, benché l'Eterno l'avesse fatta sterile. </p>
<p id="v6"><sup><small>6</small></sup>  E la rivale mortificava continuamente Anna affin d'inasprirla perché l'Eterno l'avea fatta sterile. </p>
<p id="v7"><sup><small>7</small></sup>  Così avveniva ogni anno; ogni volta che Anna saliva alla casa dell'Eterno, Peninna la mortificava a quel modo; ond'ella piangeva e non mangiava più. </p>
<p id="v8"><sup><small>8</small></sup>  Elkana, suo marito, le diceva: 'Anna, perché piangi? Perché non mangi? Perché è triste il cuor tuo? Non ti valgo io più di dieci figliuoli?' </p>
<p id="v9"><sup><small>9</small></sup>  E, dopo ch'ebbero mangiato e bevuto a Sciloh, Anna si levò (il sacerdote Eli stava in quell'ora seduto sulla sua sedia all'entrata del tempio dell'Eterno); </p>
<p id="v10"><sup><small>10</small></sup>  ella avea l'anima piena di amarezza, e pregò l'Eterno piangendo dirottamente. </p>
<p id="v11"><sup><small>11</small></sup>  E fece un voto, dicendo: 'O Eterno degli eserciti! se hai riguardo all'afflizione della tua serva, e ti ricordi di me, e non dimentichi la tua serva, e dai alla tua serva un figliuolo maschio, io lo consacrerò all'Eterno per tutti i giorni della sua vita, e il rasoio non passerà sulla sua testa'. </p>
<p id="v12"><sup><small>12</small></sup>  E, com'ella prolungava la sua preghiera dinanzi all'Eterno, Eli stava osservando la bocca di lei. </p>
<p id="v13"><sup><small>13</small></sup>  Anna parlava in cuor suo; e si movevano soltanto le sue labbra ma non si sentiva la sua voce; onde Eli credette ch'ella fosse ubriaca; e le disse: </p>
<p id="v14"><sup><small>14</small></sup>  'Quanto durerà cotesta tua ebbrezza? Va' a smaltire il tuo vino!' </p>
<p id="v15"><sup><small>15</small></sup>  Ma Anna, rispondendo, disse: 'No, signor mio, io sono una donna tribolata nello spirito, e non ho bevuto né vino né bevanda alcoolica, ma stavo spandendo l'anima mia dinanzi all'Eterno. </p>
<p id="v16"><sup><small>16</small></sup>  Non prender la tua serva per una donna da nulla; perché l'eccesso del mio dolore e della tristezza mia m'ha fatto parlare fino adesso'. </p>
<p id="v17"><sup><small>17</small></sup>  Ed Eli replicò: 'Va' in pace, e l'Iddio d'Israele esaudisca la preghiera che gli hai rivolta!' </p>
<p id="v18"><sup><small>18</small></sup>  Ella rispose: 'Possa la tua serva trovar grazia agli occhi tuoi!' Così la donna se ne andò per la sua via, mangiò, e il suo sembiante non fu più quello di prima. </p>
<p id="v19"><sup><small>19</small></sup>  L'indomani, ella e suo marito, alzatisi di buon'ora, si prostrarono dinanzi all'Eterno; poi partirono e ritornarono a casa loro a Rama. Elkana conobbe Anna, sua moglie, e l'Eterno si ricordò di lei. </p>
<p id="v20"><sup><small>20</small></sup>  Nel corso dell'anno, Anna concepì e partorì un figliuolo, al quale pose nome Samuele, 'perché', disse, 'l'ho chiesto all'Eterno'. </p>
<p id="v21"><sup><small>21</small></sup>  E quell'uomo, Elkana, salì con tutta la sua famiglia per andare a offrire all'Eterno il sacrifizio annuo e a sciogliere il suo voto. </p>
<p id="v22"><sup><small>22</small></sup>  Ma Anna non salì, e disse a suo marito: 'Io non salirò finché il bambino non sia divezzato; allora lo condurrò, perché sia presentato dinanzi all'Eterno e quivi rimanga per sempre'. </p>
<p id="v23"><sup><small>23</small></sup>  Elkana, suo marito, le rispose: 'Fa' come ti par bene; rimani finché tu l'abbia divezzato, purché l'Eterno adempia la sua parola!' Così la donna rimase a casa, e allattò il suo figliuolo fino al momento di divezzarlo. </p>
<p id="v24"><sup><small>24</small></sup>  E quando l'ebbe divezzato, lo menò seco, e prese tre giovenchi, un efa di farina e un otre di vino; e lo menò nella casa dell'Eterno a Sciloh. Il fanciullo era ancora piccolino. </p>
<p id="v25"><sup><small>25</small></sup>  Elkana ed Anna immolarono il giovenco, e menarono il fanciullo ad Eli. </p>
<p id="v26"><sup><small>26</small></sup>  E Anna gli disse: 'Signor mio! Com'è vero che vive l'anima tua, o mio signore, io son quella donna che stava qui vicina a te, a pregare l'Eterno. </p>
<p id="v27"><sup><small>27</small></sup>  Pregai per aver questo fanciullo; e l'Eterno mi ha concesso quel che io gli avevo domandato. </p>
<p id="v28"><sup><small>28</small></sup>  E, dal canto mio, lo dono all'Eterno; e finché gli durerà la vita, egli sarà donato all'Eterno'. E si prostraron quivi dinanzi all'Eterno. </p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/it/Bible/1_Samuel/Index">Indice</a></td>
        <td><a href="/it/Bible/1_Samuel/2">I Samuele - Capitolo 2</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 1:3 <i>Il Signore degli eserciti</i>: <a href="/it/The_Urantia_Book/96#p1_9">LU 96:1.9</a>. </li>
  <li id="fn2"><a href="#cite2">↑</a> 1:3,11 <i>Non più Signore degli eserciti</i>: <a href="/it/The_Urantia_Book/194#p3_11">LU 194:3.11</a>. </li>
</ol>
</div>
