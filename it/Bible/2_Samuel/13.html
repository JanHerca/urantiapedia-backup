<!--
title: II Samuele - Capitolo 13
description: 
published: true
date: 2022-10-7T1:7:41Z
tags: bible, bible—2 samuel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Samuel/12">II Samuele - Capitolo 12</a></td>
        <td><a href="/it/Bible/2_Samuel/Index">Indice</a></td>
        <td><a href="/it/Bible/2_Samuel/14">II Samuele - Capitolo 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Or dopo queste cose avvenne che, avendo Absalom, figliuolo di Davide, una sorella di nome Tamar, ch'era di bell'aspetto, Amnon, figliuolo di Davide, se ne innamorò. </p>
<p id="v2"><sup><small>2</small></sup>  Ed Amnon si appassionò a tal punto per Tamar sua sorella da diventarne malato; perché ella era vergine, e pareva difficile ad Amnon di poterle fare alcun che. </p>
<p id="v3"><sup><small>3</small></sup>  Or Amnon aveva un amico, per nome Jonadab, figliuolo di Shimea, fratello di Davide; e Jonadab era un uomo molto accorto. </p>
<p id="v4"><sup><small>4</small></sup>  Questi gli disse: 'O figliuolo del re, perché vai tu di giorno in giorno dimagrando a cotesto modo? Non me lo vuoi dire?' Amnon gli rispose: 'Sono innamorato di Tamar, sorella di mio fratello Absalom'. </p>
<p id="v5"><sup><small>5</small></sup>  Jonadab gli disse: 'Mettiti a letto e fingiti malato; e quando tuo padre verrà a vederti, digli: - Fa', ti prego, che la mia sorella Tamar venga a darmi da mangiare e a preparare il cibo in mia presenza, sì ch'io lo vegga; e lo mangerò quando mi sarà pòrto dalle sue mani'. </p>
<p id="v6"><sup><small>6</small></sup>  Amnon dunque si mise a letto e si finse ammalato; e quando il re lo venne a vedere, Amnon gli disse: 'Fa', ti prego, che la mia sorella Tamar venga e faccia un paio di frittelle in mia presenza; così le mangerò quando mi saran pòrte dalle sue mani'. </p>
<p id="v7"><sup><small>7</small></sup>  Allora Davide mandò a casa di Tamar a dirle: 'Va' a casa di Amnon, tuo fratello, e preparagli qualcosa da mangiare'. </p>
<p id="v8"><sup><small>8</small></sup>  Tamar andò a casa di Amnon suo fratello, che giaceva in letto. Ella prese della farina stemperata, l'intrise, ne fece delle frittelle in sua presenza, e le cosse. </p>
<p id="v9"><sup><small>9</small></sup>  Poi, prese la padella, ne trasse le frittelle e gliele mise dinanzi; ma egli rifiutò di mangiare, e disse: 'Fate uscire di qui tutta la gente'. </p>
<p id="v10"><sup><small>10</small></sup>  E tutti uscirono. Allora Amnon disse a Tamar: 'Portami il cibo in camera, e lo prenderò dalle tue mani'. E Tamar prese le frittelle che avea fatte, e le portò in camera ad Amnon suo fratello. </p>
<p id="v11"><sup><small>11</small></sup>  E com'essa gliele porgeva perché mangiasse, egli l'afferrò, e le disse: 'Vieni a giacerti meco, sorella mia'. </p>
<p id="v12"><sup><small>12</small></sup>  Essa gli rispose: 'No, fratel mio, non farmi violenza; questo non si fa in Israele; non commettere una tale infamia! </p>
<p id="v13"><sup><small>13</small></sup>  Io dove andrei a portar la mia vergogna? E quanto a te, tu saresti messo tra gli scellerati in Israele. Te ne prego, parlane piuttosto al re, ed egli non mi negherà a te'. </p>
<p id="v14"><sup><small>14</small></sup>  Ma egli non volle darle ascolto; ed essendo più forte di lei, la violentò, e si giacque con lei. </p>
<p id="v15"><sup><small>15</small></sup>  Poi Amnon concepì verso di lei un odio fortissimo; talmente, che l'odio per lei fu maggiore dell'amore di cui l'aveva amata prima. </p>
<p id="v16"><sup><small>16</small></sup>  E le disse: 'Lèvati, vattene!' Ella gli rispose: 'Non mi fare, cacciandomi, un torto maggiore di quello che m'hai già fatto'. Ma egli non volle ascoltarla. </p>
<p id="v17"><sup><small>17</small></sup>  Anzi, chiamato il servo che lo assisteva, gli disse: 'Caccia via costei lungi da me, e chiudile la porta dietro!' </p>
<p id="v18"><sup><small>18</small></sup>  - Or ella portava una tunica con le maniche, poiché le figliuole del re portavano simili vesti finché erano vergini. - Il servo di Amnon dunque la mise fuori, e le chiuse la porta dietro. </p>
<p id="v19"><sup><small>19</small></sup>  E Tamar si sparse della cenere sulla testa, si stracciò di dosso la tunica con le maniche, e, mettendosi la mano sul capo, se n'andò gridando. </p>
<p id="v20"><sup><small>20</small></sup>  Absalom, suo fratello, le disse: 'Forse che Amnon, tuo fratello, è stato teco? Per ora, taci, sorella mia; egli è tuo fratello; non t'accorare per questo'. E Tamar, desolata, rimase in casa di Absalom, suo fratello. </p>
<p id="v21"><sup><small>21</small></sup>  Il re Davide udì tutte queste cose, e ne fu fortemente adirato. </p>
<p id="v22"><sup><small>22</small></sup>  Ed Absalom non rivolse ad Amnon alcuna parola, né in bene né in male; poiché odiava Amnon, per aver egli violata Tamar, sua sorella. </p>
<p id="v23"><sup><small>23</small></sup>  Or due anni dopo avvenne che, facendo Absalom tosar le sue pecore a Baal-Hatsor presso Efraim, egli invitò tutti i figliuoli del re. </p>
<p id="v24"><sup><small>24</small></sup>  Absalom andò a trovare il re, e gli disse: 'Ecco, il tuo servo ha i tosatori; ti prego, venga anche il re coi suoi servitori a casa del tuo servo!' </p>
<p id="v25"><sup><small>25</small></sup>  Ma il re disse ad Absalom: 'No, figliuol mio, non andiamo tutti, che non ti siam d'aggravio'. E benché Absalom insistesse, il re non volle andare; ma gli diede la sua benedizione. </p>
<p id="v26"><sup><small>26</small></sup>  E Absalom disse: 'Se non vuoi venir tu, ti prego, permetti ad Amnon, mio fratello, di venir con noi'. Il re gli rispose: 'E perché andrebb'egli teco?' </p>
<p id="v27"><sup><small>27</small></sup>  Ma Absalom tanto insisté che Davide lasciò andare con lui Amnon e tutti i figliuoli del re. </p>
<p id="v28"><sup><small>28</small></sup>  Or Absalom diede quest'ordine ai suoi servi: 'Badate, quando Amnon avrà il cuore riscaldato dal vino, e io vi dirò: - Colpite Amnon! - voi uccidetelo, e non abbiate paura; non son io che ve lo comando? Fatevi cuore, e comportatevi da forti!' </p>
<p id="v29"><sup><small>29</small></sup>  I servi di Absalom fecero ad Amnon come Absalom avea comandato. Allora tutti i figliuoli del re si levarono, montaron ciascuno sul suo mulo e se ne fuggirono. </p>
<p id="v30"><sup><small>30</small></sup>  Or mentr'essi erano ancora per via, giunse a Davide la notizia che Absalom aveva ucciso tutti i figliuoli del re, e che non uno di loro era scampato. </p>
<p id="v31"><sup><small>31</small></sup>  Allora il re si levò, si strappò le vesti, e si gettò per terra; e tutti i suoi servi gli stavan dappresso, con le vesti stracciate. </p>
<p id="v32"><sup><small>32</small></sup>  Ma Jonadab, figliuolo di Shimea, fratello di Davide, prese a dire: 'Non dica il mio signore che tutti i giovani, figliuoli del re, sono stati uccisi; il solo Amnon è morto; per Absalom era cosa decisa fin dal giorno che Amnon gli violò la sorella Tamar. </p>
<p id="v33"><sup><small>33</small></sup>  Così dunque non si accori il re, mio signore, come se tutti i figliuoli del re fossero morti; il solo Amnon è morto'. Or Absalom aveva preso la fuga. </p>
<p id="v34"><sup><small>34</small></sup>  E il giovane che stava alle vedette alzò gli occhi, guardò, ed ecco che una gran turba di gente veniva per la via di ponente dal lato del monte. </p>
<p id="v35"><sup><small>35</small></sup>  E Jonadab disse al re: 'Ecco i figliuoli del re che arrivano! La cosa sta come il tuo servo ha detto'. </p>
<p id="v36"><sup><small>36</small></sup>  E com'egli ebbe finito di parlare, ecco giungere i figliuoli del re, i quali alzarono la voce e piansero; ed anche il re e tutti i suoi servi versarono abbondanti lagrime. </p>
<p id="v37"><sup><small>37</small></sup>  Quanto ad Absalom, se ne fuggì e andò da Talmai, figliuolo di Ammihur, re di Gheshur. E Davide faceva cordoglio del suo figliuolo ogni giorno. </p>
<p id="v38"><sup><small>38</small></sup>  Absalom rimase tre anni a Gheshur, dov'era andato dopo aver preso la fuga. </p>
<p id="v39"><sup><small>39</small></sup>  E l'ira del re Davide contro Absalom si calmò perché Davide s'era consolato della morte di Amnon. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Samuel/12">II Samuele - Capitolo 12</a></td>
        <td><a href="/it/Bible/2_Samuel/Index">Indice</a></td>
        <td><a href="/it/Bible/2_Samuel/14">II Samuele - Capitolo 14</a></td>
      </tr>
    </tbody>
  </table>
</figure>
