<!--
title: II Samuele - Capitolo 16
description: 
published: true
date: 2022-10-7T1:7:41Z
tags: bible, bible—2 samuel
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Samuel/15">II Samuele - Capitolo 15</a></td>
        <td><a href="/it/Bible/2_Samuel/Index">Indice</a></td>
        <td><a href="/it/Bible/2_Samuel/17">II Samuele - Capitolo 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Or quando Davide ebbe di poco varcato la cima del monte, ecco che Tsiba, servo di Mefibosheth, gli si fece incontro con un paio d'asini sellati e carichi di duecento pani, cento masse d'uva secca, cento di frutta d'estate e un otre di vino. </p>
<p id="v2"><sup><small>2</small></sup>  Il re disse a Tsiba: 'Che vuoi tu fare di coteste cose?' Tsiba rispose: 'Gli asini serviranno di cavalcatura alla casa del re; il pane e i frutti d'estate sono per nutrire i giovani, e il vino è perché ne bevan quelli che saranno stanchi nel deserto'. </p>
<p id="v3"><sup><small>3</small></sup>  Il re disse: 'E dov'è il figliuolo del tuo signore?' Tsiba rispose al re: 'Ecco, è rimasto a Gerusalemme, perché ha detto: - Oggi la casa d'Israele mi renderà il regno di mio padre'. </p>
<p id="v4"><sup><small>4</small></sup>  Il re disse a Tsiba: 'Tutto quello che appartiene a Mefibosheth è tuo'. Tsiba replicò: 'Io mi prostro dinanzi a te! Possa io trovar grazia agli occhi tuoi, o re, mio signore!' </p>
<p id="v5"><sup><small>5</small></sup>  E quando il re Davide fu giunto a Bahurim, ecco uscir di là un uomo, imparentato con la famiglia di Saul, per nome Scimei, figliuolo di Ghera. Egli veniva innanzi proferendo maledizioni </p>
<p id="v6"><sup><small>6</small></sup>  e gettando sassi contro Davide, e contro tutti i servi del re Davide, mentre tutto il popolo e tutti gli uomini di valore stavano alla destra e alla sinistra del re. </p>
<p id="v7"><sup><small>7</small></sup>  Scimei, maledicendo Davide, diceva così: 'Vattene, vattene, uomo sanguinario, scellerato! </p>
<p id="v8"><sup><small>8</small></sup>  L'Eterno fa ricadere sul tuo capo tutto il sangue della casa di Saul, in luogo del quale tu hai regnato; e l'Eterno ha dato il regno nelle mani di Absalom, tuo figliuolo; ed eccoti nelle sciagure che ti sei meritato, perché sei un uomo sanguinario'. </p>
<p id="v9"><sup><small>9</small></sup>  Allora Abishai, figliuolo di Tseruia, disse al re: 'Perché questo can morto osa egli maledire il re, mio signore? Ti prego, lasciami andare a troncargli la testa!' </p>
<p id="v10"><sup><small>10</small></sup>  Ma il re rispose: 'Che ho io da far con voi, figliuoli di Tseruia? S'ei maledice, è perché l'Eterno gli ha detto: - Maledici Davide! E chi oserà dire: - Perché fai così?' </p>
<p id="v11"><sup><small>11</small></sup>  Poi Davide disse ad Abishai e a tutti i suoi servi: 'Ecco, il mio figliuolo, uscito dalle mie viscere, cerca di togliermi la vita! Quanto più lo può fare ora questo Beniaminita! Lasciate ch'ei maledica, giacché glielo ha ordinato l'Eterno. </p>
<p id="v12"><sup><small>12</small></sup>  Forse l'Eterno avrà riguardo alla mia afflizione, e mi farà del bene in cambio delle maledizioni d'oggi'. </p>
<p id="v13"><sup><small>13</small></sup>  Davide e la sua gente continuarono il loro cammino; e Scimei camminava sul fianco del monte, dirimpetto a Davide, e cammin facendo lo malediva, gli tirava de' sassi e buttava della polvere. </p>
<p id="v14"><sup><small>14</small></sup>  Il re e tutta la gente ch'era con lui arrivarono ad Aiefim e quivi ripresero fiato. </p>
<p id="v15"><sup><small>15</small></sup>  Or Absalom e tutto il popolo, gli uomini d'Israele, erano entrati in Gerusalemme; ed Ahitofel era con lui. </p>
<p id="v16"><sup><small>16</small></sup>  E quando Hushai, l'Arkita, l'amico di Davide, fu giunto presso Absalom, gli disse: 'Viva il re! Viva il re!' </p>
<p id="v17"><sup><small>17</small></sup>  Ed Absalom disse a Hushai: 'È questa dunque l'affezione che hai pel tuo amico? Perché non sei tu andato col tuo amico?' </p>
<p id="v18"><sup><small>18</small></sup>  Hushai rispose ad Absalom: 'No, io sarò di colui che l'Eterno e questo popolo e tutti gli uomini d'Israele hanno scelto, e con lui rimarrò. </p>
<p id="v19"><sup><small>19</small></sup>  E poi, di chi sarò io servo? Non lo sarò io del suo figliuolo? Come ho servito tuo padre, così servirò te'. </p>
<p id="v20"><sup><small>20</small></sup>  Allora Absalom disse ad Ahitofel: 'Consigliate quello che dobbiam fare'. </p>
<p id="v21"><sup><small>21</small></sup>  Ahitofel rispose ad Absalom: 'Entra dalle concubine di tuo padre, lasciate da lui a custodia della casa; e quando tutto Israele saprà che ti sei reso odioso a tuo padre, il coraggio di quelli che son per te, sarà fortificato'. </p>
<p id="v22"><sup><small>22</small></sup>  Fu dunque rizzata una tenda sulla terrazza per Absalom, ed Absalom entrò dalle concubine di suo padre, a vista di tutto Israele. </p>
<p id="v23"><sup><small>23</small></sup>  Or in que' giorni, un consiglio dato da Ahitofel era come una parola data da Dio a uno che lo avesse consultato. Così era di tutti i consigli di Ahitofel, tanto per Davide quanto per Absalom. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Samuel/15">II Samuele - Capitolo 15</a></td>
        <td><a href="/it/Bible/2_Samuel/Index">Indice</a></td>
        <td><a href="/it/Bible/2_Samuel/17">II Samuele - Capitolo 17</a></td>
      </tr>
    </tbody>
  </table>
</figure>
