<!--
title: Isaia - Capitolo 49
description: 
published: true
date: 2023-11-8T21:45:55Z
tags: bible, bible—isaiah
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/it/Bible/Isaiah/48">
          <span class="mdi mdi-arrow-left-drop-circle"></span><span class="pl-2">Isaia - Capitolo 48</span>
        </a>
        </td>
        <td>
        <a href="/it/Bible/Isaiah/Index">
          <span class="mdi mdi-book-open-variant"></span><span class="pl-2">Indice</span>
        </a>
        </td>
        <td>
        <a href="/it/Bible/Isaiah/50">
          <span class="pr-2">Isaia - Capitolo 50</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Isole, ascoltatemi! Popoli lontani, state attenti! L'Eterno m'ha chiamato fin dal seno materno, ha mentovato il mio nome fin dalle viscere di mia madre. </p>
<p id="v2"><sup><small>2</small></sup>  Egli ha reso la mia bocca come una spada tagliente, m'ha nascosto nell'ombra della sua mano; ha fatto di me una freccia aguzza, m'ha riposto nel suo turcasso, </p>
<p id="v3"><sup><small>3</small></sup>  e m'ha detto: 'Tu sei il mio servo, Israele, nel quale io manifesterò la mia gloria'. </p>
<p id="v4"><sup><small>4</small></sup>  Ma io dicevo: 'Invano ho faticato, inutilmente, per nulla ho consumato la mia forza; ma certo, il mio diritto è presso l'Eterno, e la mia ricompensa è presso all'Iddio mio'. </p>
<p id="v5"><sup><small>5</small></sup>  Ed ora parla l'Eterno che m'ha formato fin dal seno materno per esser suo servo, per ricondurgli Giacobbe, e per raccogliere intorno a lui Israele; ed io sono onorato agli occhi dell'Eterno, e il mio Dio è la mia forza. </p>
<p id="v6"><sup><small>6</small></sup>  Egli dice: 'È troppo poco che tu sia mio servo per rialzare le tribù di Giacobbe e per ricondurre gli scampati d'Israele; voglio far di te la luce delle nazioni, lo strumento della mia salvezza fino alle estremità della terra'. <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  Così parla l'Eterno, il redentore, il Santo d'Israele, a colui ch'è disprezzato dagli uomini, detestato dalla nazione, schiavo de' potenti: Dei re lo vedranno e si leveranno; dei principi pure, e si prostreranno, a motivo dell'Eterno ch'è fedele, del Santo d'Israele che t'ha scelto. </p>
<p id="v8"><sup><small>8</small></sup>  Così parla l'Eterno: Nel tempo della grazia io t'esaudirò, nel giorno della salvezza t'aiuterò; ti preserverò, e farò di te l'alleanza del popolo, per rialzare il paese, per rimetterli in possesso delle eredità devastate, </p>
<p id="v9"><sup><small>9</small></sup>  per dire ai prigioni: 'Uscite!' e a quelli che sono nelle tenebre: 'Mostratevi!' Essi pasceranno lungo le vie, e troveranno il loro pascolo su tutte le alture; <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  non avranno fame né sete, né miraggio né sole li colpirà più; poiché Colui che ha pietà di loro li guiderà, e li menerà alle sorgenti d'acqua. </p>
<p id="v11"><sup><small>11</small></sup>  Io muterò tutte le mie montagne in vie, e le mie strade saranno riattate. </p>
<p id="v12"><sup><small>12</small></sup>  Guardate! Questi vengon di lontano; ecco, questi altri vengon da settentrione e da occidente, e questi dal paese de' Sinim. </p>
<p id="v13"><sup><small>13</small></sup>  Giubilate, o cieli, e tu, terra, festeggia! Date in gridi di gioia, o monti, poiché l'Eterno consola il suo popolo, ed ha pietà de' suoi afflitti. </p>
<p id="v14"><sup><small>14</small></sup>  Ma Sion ha detto: 'L'Eterno m'ha abbandonata, il Signore m'ha dimenticata'. </p>
<p id="v15"><sup><small>15</small></sup>  Una donna dimentica ella il bimbo che allatta, cessando d'aver pietà del frutto delle sue viscere? Quand'anche le madri dimenticassero, non io dimenticherò te. <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup></p>
<p id="v16"><sup><small>16</small></sup>  Ecco, io t'ho scolpita sulle palme delle mie mani; le tue mura mi stan del continuo davanti agli occhi. </p>
<p id="v17"><sup><small>17</small></sup>  I tuoi figliuoli accorrono; i tuoi distruttori, i tuoi devastatori s'allontanano da te. </p>
<p id="v18"><sup><small>18</small></sup>  Volgi lo sguardo all'intorno, e mira: Essi tutti si radunano, e vengono a te. Com'è vero ch'io vivo, dice l'Eterno, tu ti rivestirai d'essi come d'un ornamento, te ne cingerai come una sposa. </p>
<p id="v19"><sup><small>19</small></sup>  Nelle tue ruine, ne' tuoi luoghi desolati, nel tuo paese distrutto, sarai ora troppo allo stretto per i tuoi abitanti; e quelli che ti divoravano s'allontaneranno da te. </p>
<p id="v20"><sup><small>20</small></sup>  I figliuoli di cui fosti orbata ti diranno ancora all'orecchio: 'Questo posto è troppo stretto per me; fammi largo, perch'io possa stanziarmi'. </p>
<p id="v21"><sup><small>21</small></sup>  E tu dirai in cuor tuo: 'Questi, chi me li ha generati? Giacché io ero orbata dei miei figliuoli, sterile, esule, scacciata. Questi, chi li ha allevati? Ecco, io ero rimasta sola; questi, dov'erano?' </p>
<p id="v22"><sup><small>22</small></sup>  Così parla il Signore, l'Eterno: Ecco, io leverò la mia mano verso le nazioni, alzerò la mia bandiera verso i popoli ed essi ti ricondurranno i tuoi figliuoli in braccio, e ti riporteranno le tue figliuole sulle spalle. </p>
<p id="v23"><sup><small>23</small></sup>  Dei re saranno tuoi balii, e le loro regine saranno le tue balie; essi si prostreranno dinanzi a te con la faccia a terra, e leccheranno la polvere de' tuoi piedi; e tu riconoscerai che io sono l'Eterno, e che coloro che sperano in me non saranno confusi. </p>
<p id="v24"><sup><small>24</small></sup>  Si strapperà egli il bottino al potente? e i giusti fatti prigioni saranno essi liberati? </p>
<p id="v25"><sup><small>25</small></sup>  Sì; così dice l'Eterno: Anche i prigioni del potente saran portati via, e il bottino del tiranno sarà ripreso; io combatterò con chi combatte teco, e salverò i tuoi figliuoli. </p>
<p id="v26"><sup><small>26</small></sup>  E farò mangiare ai tuoi oppressori la loro propria carne, e s'inebrieranno col loro proprio sangue, come col mosto; e ogni carne riconoscerà che io, l'Eterno, sono il tuo salvatore, il tuo redentore, il Potente di Giacobbe. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/it/Bible/Isaiah/48">
          <span class="mdi mdi-arrow-left-drop-circle"></span><span class="pl-2">Isaia - Capitolo 48</span>
        </a>
        </td>
        <td>
        <a href="/it/Bible/Isaiah/Index">
          <span class="mdi mdi-book-open-variant"></span><span class="pl-2">Indice</span>
        </a>
        </td>
        <td>
        <a href="/it/Bible/Isaiah/50">
          <span class="pr-2">Isaia - Capitolo 50</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 49:6 <i>La vera luce</i>: <a href="/it/The_Urantia_Book/40#p5_16">LU 40:5.16</a>.  <i>Illuminato dalla vera luce</i>: <a href="/it/The_Urantia_Book/52#p1_7">LU 52:1.7</a>. </li>
  <li id="fn2"><a href="#cite2">↑</a> 49:9 <i>Liberare i prigionieri spirituali</i>: <a href="/it/The_Urantia_Book/120#p2_6">LU 120:2.6</a>. </li>
  <li id="fn3"><a href="#cite3">↑</a> 49:15 <i>Parte 1: Dio non dimenticherà</i>: <a href="/it/The_Urantia_Book/97#p7_9">LU 97:7.9</a>. </li>
  <li id="fn4"><a href="#cite4">↑</a> 49:15-16 <i>Parte 1: Una donna può dimenticare</i>: <a href="/it/The_Urantia_Book/97#p7_7">LU 97:7.7</a>. </li>
</ol>
</div>
