<!--
title: Isaia - Capitolo 38
description: 
published: true
date: 2022-8-14T13:44:31Z
tags: 
editor: ckeditor
dateCreated: 2022-8-14T13:44:31Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/it/Bible/Isaiah/37">Isaia - Capitolo 37</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/it/Bible/Isaiah/Index">Indice</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/it/Bible/Isaiah/39">Isaia - Capitolo 39</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  In quel tempo, Ezechia infermò a morte; e il profeta Isaia, figliuolo di Amots, venne a lui, e gli disse: 'Così parla l'Eterno: Da' i tuoi ordini alla tua casa, perché sei un uomo morto, e non vivrai più'. </p>
<p id="v2"><sup><small>2</small></sup>  Allora Ezechia voltò la faccia verso la parete, e fece all'Eterno questa preghiera: </p>
<p id="v3"><sup><small>3</small></sup>  'O Eterno, ricordati, ti prego, che io ho camminato nel tuo cospetto con fedeltà e con cuore integro, e che ho fatto quel ch'è bene agli occhi tuoi!' Ed Ezechia diede in un gran pianto. </p>
<p id="v4"><sup><small>4</small></sup>  Allora la parola dell'Eterno fu rivolta a Isaia, in questi termini: </p>
<p id="v5"><sup><small>5</small></sup>  'Va' e di' ad Ezechia: Così parla l'Eterno, l'Iddio di Davide, tuo padre: Io ho udita la tua preghiera, ho vedute le tue lacrime: ecco, io aggiungerò ai tuoi giorni quindici anni; </p>
<p id="v6"><sup><small>6</small></sup>  libererò te e questa città dalle mani del re d'Assiria, e proteggerò questa città. </p>
<p id="v7"><sup><small>7</small></sup>  E questo ti sarà, da parte dell'Eterno, il segno che l'Eterno adempirà la parola che ha pronunziata: </p>
<p id="v8"><sup><small>8</small></sup>  ecco, io farò retrocedere di dieci gradini l'ombra dei gradini che, per effetto del sole, s'è allungata sui gradini d'Achaz'. E il sole retrocedette di dieci gradini sui gradini dov'era disceso. </p>
<p id="v9"><sup><small>9</small></sup>  Scritto di Ezechia, re di Giuda, in occasione della sua malattia e della guarigione dal suo male. </p>
<p id="v10"><sup><small>10</small></sup>  "Io dicevo: Nel meriggio de' miei giorni debbo andarmene alle porte del soggiorno de' morti; io son privato del resto de' miei anni! </p>
<p id="v11"><sup><small>11</small></sup>  Io dicevo: Non vedrò più l'Eterno, l'Eterno, sulla terra de' viventi; fra gli abitanti del mondo dei trapassati, non vedrò più alcun uomo. </p>
<p id="v12"><sup><small>12</small></sup>  La mia dimora è divelta e portata via lungi da me, come una tenda di pastore. Io ho arrotolata la mia vita, come fa il tessitore; Egli mi taglia via dalla trama; dal giorno alla notte tu m'avrai finito. </p>
<p id="v13"><sup><small>13</small></sup>  Io speravo fino al mattino... ma come un leone, egli mi spezzava tutte l'ossa; dal giorno alla notte tu m'avrai finito. </p>
<p id="v14"><sup><small>14</small></sup>  Io stridevo come la rondine, come la gru, io gemevo come la colomba: i miei occhi erano stanchi dal guardare in alto. O Eterno, mi si fa violenza; sii tu il mio garante. </p>
<p id="v15"><sup><small>15</small></sup>  Che dirò? Ei m'ha parlato, ed ei l'ha fatto; io camminerò con umiltà durante tutti i miei anni, ricordando l'amarezza dell'anima mia. </p>
<p id="v16"><sup><small>16</small></sup>  O Signore, mediante queste cose si vive, e in tutte queste cose sta la vita del mio spirito; guariscimi dunque, e rendimi la vita. </p>
<p id="v17"><sup><small>17</small></sup>  Ecco, è per la mia pace ch'io ho avuto grande amarezza; ma tu, nel tuo amore, hai liberata l'anima mia dalla fossa della corruzione, perché ti sei gettato dietro alle spalle tutti i miei peccati. <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  Poiché non è il soggiorno de' morti che possa lodarti, non è la morte che ti possa celebrare; quei che scendon nella fossa non posson più sperare nella tua fedeltà. </p>
<p id="v19"><sup><small>19</small></sup>  Il vivente, il vivente è quel che ti loda, come fo io quest'oggi; il padre farà conoscere ai suoi figliuoli la tua fedeltà. </p>
<p id="v20"><sup><small>20</small></sup>  Io ho l'Eterno che mi salva! e noi canteremo cantici al suon degli strumenti a corda, tutti i giorni della nostra vita, nella casa dell'Eterno". </p>
<p id="v21"><sup><small>21</small></sup>  Or Isaia avea detto: 'Si prenda una quantità di fichi, se ne faccia un impiastro, e lo si applichi sull'ulcera; ed Ezechia guarirà'. </p>
<p id="v22"><sup><small>22</small></sup>  Ed Ezechia avea detto: 'A qual segno riconoscerò ch'io salirò alla casa dell'Eterno?' </p>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 38:17 <i>Cambiato in legge dell'amore</i>: <a href="/it/The_Urantia_Book/142#p3_22">LU 142:3.22</a>. </li>
</ol>
</div>
