<!--
title: Isaia - Capitolo 1
description: 
published: true
date: 2022-10-7T1:7:41Z
tags: bible, bible—isaiah
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/it/Bible/Isaiah/Index">Indice</a></td>
        <td><a href="/it/Bible/Isaiah/2">Isaia - Capitolo 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  La visione d'Isaia, figliuolo d'Amots, ch'egli ebbe relativamente a Giuda e a Gerusalemme ai giorni di Uzzia, di Jotham, di Achaz e di Ezechia, re di Giuda. </p>
<p id="v2"><sup><small>2</small></sup>  Udite, o cieli! e tu, terra, presta orecchio! poiché l'Eterno parla: Io dic'egli, ho nutrito de' figliuoli e li ho allevati, ma essi si son ribellati a me. </p>
<p id="v3"><sup><small>3</small></sup>  Il bue conosce il suo possessore, e l'asino la greppia del suo padrone; ma Israele non ha conoscenza, il mio popolo non ha discernimento. </p>
<p id="v4"><sup><small>4</small></sup>  Ahi, nazione peccatrice, popolo carico d'iniquità, razza di malvagi, figliuoli corrotti! Hanno abbandonato l'Eterno, hanno sprezzato il Santo d'Israele, si son vòlti e ritratti indietro. <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  A che pro colpirvi ancora? Aggiungereste altre rivolte. Tutto il capo è malato, tutto il cuore è languente. </p>
<p id="v6"><sup><small>6</small></sup>  Dalla pianta del piè fino alla testa non v'è nulla di sano in esso: non vi son che ferite, contusioni, piaghe aperte, che non sono state nettate, né fasciate, né lenite con olio. </p>
<p id="v7"><sup><small>7</small></sup>  Il vostro paese è desolato, le vostre città son consumate dal fuoco, i vostri campi li divorano degli stranieri, sotto agli occhi vostri; tutto è devastato, come per un sovvertimento di barbari. </p>
<p id="v8"><sup><small>8</small></sup>  E la figliuola di Sion è rimasta come un frascato in una vigna, come una capanna in un campo di cocomeri, come una città assediata. </p>
<p id="v9"><sup><small>9</small></sup>  Se l'Eterno degli eserciti non ci avesse lasciato un piccol residuo, saremmo come Sodoma, somiglieremmo a Gomorra. <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  Ascoltate la parola dell'Eterno, o capi di Sodoma! Prestate orecchio alla legge del nostro Dio, o popolo di Gomorra! </p>
<p id="v11"><sup><small>11</small></sup>  Che m'importa la moltitudine de' vostri sacrifizi? dice l'Eterno; io son sazio d'olocausti di montoni e di grasso di bestie ingrassate; il sangue dei giovenchi, degli agnelli e dei capri, io non lo gradisco. </p>
<p id="v12"><sup><small>12</small></sup>  Quando venite a presentarvi nel mio cospetto, chi v'ha chiesto di calcare i miei cortili? </p>
<p id="v13"><sup><small>13</small></sup>  Cessate dal recare oblazioni vane; il profumo io l'ho in abominio; e quanto ai noviluni, ai sabati, al convocar raunanze, io non posso soffrire l'iniquità unita all'assemblea solenne. </p>
<p id="v14"><sup><small>14</small></sup>  I vostri noviluni, le vostre feste stabilite l'anima mia li odia, mi sono un peso che sono stanco di portare. </p>
<p id="v15"><sup><small>15</small></sup>  Quando stendete le mani, io rifiuto di vederlo; anche quando moltiplicate le preghiere, io non ascolto; le vostre mani son piene di sangue. </p>
<p id="v16"><sup><small>16</small></sup>  Lavatevi, purificatevi, togliete d'innanzi agli occhi miei la malvagità delle vostre azioni; cessate dal fare il male; <sup id="cite3"><a href="#fn3">[3]</a></sup></p>
<p id="v17"><sup><small>17</small></sup>  imparate a fare il bene; cercate la giustizia, rialzate l'oppresso, fate ragione all'orfano, difendete la causa della vedova! </p>
<p id="v18"><sup><small>18</small></sup>  Eppoi venite, e discutiamo assieme, dice l'Eterno; quand'anche i vostri peccati fossero come lo scarlatto, diventeranno bianchi come la neve; quand'anche fossero rossi come la porpora, diventeranno come la lana. <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup></p>
<p id="v19"><sup><small>19</small></sup>  Se siete disposti ad ubbidire, mangerete i prodotti migliori del paese; </p>
<p id="v20"><sup><small>20</small></sup>  ma se rifiutate e siete ribelli, sarete divorati dalla spada; poiché la bocca dell'Eterno ha parlato. </p>
<p id="v21"><sup><small>21</small></sup>  Come mai la città fedele è ella diventata una prostituta? Era piena di rettitudine, la giustizia dimorava in lei, ed ora è ricetto d'assassini! </p>
<p id="v22"><sup><small>22</small></sup>  Il tuo argento s'è cangiato in scorie, il tuo vino è stato tagliato con acqua. </p>
<p id="v23"><sup><small>23</small></sup>  I tuoi principi sono ribelli e compagni di ladri; tutti amano i regali e corron dietro alle ricompense; non fanno ragione all'orfano, e la causa della vedova non vien davanti a loro. </p>
<p id="v24"><sup><small>24</small></sup>  Perciò il Signore, l'Eterno degli eserciti, il Potente d'Israele, dice: Ah, io avrò soddisfazione dai miei avversari, e mi vendicherò de' miei nemici! </p>
<p id="v25"><sup><small>25</small></sup>  E ti rimetterò la mano addosso, ti purgherò delle tue scorie come colla potassa, e toglierò da te ogni particella di piombo. </p>
<p id="v26"><sup><small>26</small></sup>  Ristabilirò i tuoi giudici com'erano anticamente, e i tuoi consiglieri com'erano al principio. Dopo questo, sarai chiamata 'la città della giustizia', 'la città fedele'. </p>
<p id="v27"><sup><small>27</small></sup>  Sion sarà redenta mediante la rettitudine, e quelli che in lei si convertiranno saran redenti mediante la giustizia; </p>
<p id="v28"><sup><small>28</small></sup>  ma i ribelli e i peccatori saran fiaccati assieme, e quelli che abbandonano l'Eterno saranno distrutti. </p>
<p id="v29"><sup><small>29</small></sup>  Allora avrete vergogna de' terebinti che avete amati, e arrossirete dei giardini che vi siete scelti. </p>
<p id="v30"><sup><small>30</small></sup>  Poiché sarete come un terebinto dalle foglie appassite, e come un giardino senz'acqua. </p>
<p id="v31"><sup><small>31</small></sup>  L'uomo forte sarà come stoppa, e l'opera sua come una favilla; ambedue bruceranno assieme, e non vi sarà chi spenga. </p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/it/Bible/Isaiah/Index">Indice</a></td>
        <td><a href="/it/Bible/Isaiah/2">Isaia - Capitolo 2</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 1:4 <i>Il Santo d'Israele</i>: <a href="/it/The_Urantia_Book/196#p0_2">LU 196:0.2</a>.  <i>Dio ha detto di essere arrabbiato</i>: <a href="/it/The_Urantia_Book/4#p3_2">LU 4:3.2</a>.  <i>Il Santo</i>: <a href="/it/The_Urantia_Book/96#p1_9">LU 96:1.9</a>. </li>
  <li id="fn2"><a href="#cite2">↑</a> 1:9 <i>Non più Signore degli eserciti</i>: <a href="/it/The_Urantia_Book/194#p3_11">LU 194:3.11</a>. </li>
  <li id="fn3"><a href="#cite3">↑</a> 1:16-17 <i>Scrittura letta: Lavatevi, rendetevi puri</i>: <a href="/it/The_Urantia_Book/126#p4_4">LU 126:4.4</a>. </li>
  <li id="fn4"><a href="#cite4">↑</a> 1:18 <i>Venite a ragionare insieme</i>: <a href="/it/The_Urantia_Book/97#p5_2">LU 97:5.2</a>.  <i>Venite a ragionare insieme</i>: <a href="/it/The_Urantia_Book/131#p2_10">LU 131:2.10</a>. </li>
  <li id="fn5"><a href="#cite5">↑</a> 1:18-20 <i>Giustizia, equità e misericordia</i>: <a href="/it/The_Urantia_Book/133#p4_7">LU 133:4.7</a>. </li>
</ol>
</div>
