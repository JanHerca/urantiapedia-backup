<!--
title: Isaia - Capitolo 47
description: 
published: true
date: 2022-10-7T1:7:41Z
tags: bible, bible—isaiah
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Isaiah/46">Isaia - Capitolo 46</a></td>
        <td><a href="/it/Bible/Isaiah/Index">Indice</a></td>
        <td><a href="/it/Bible/Isaiah/48">Isaia - Capitolo 48</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Scendi, e siedi sulla polvere, o vergine figliuola di Babilonia! Siediti in terra, senza trono, o figliuola de' Caldei! poiché non ti si chiamerà più la delicata, la voluttuosa. </p>
<p id="v2"><sup><small>2</small></sup>  Metti mano alle macine, e macina farina; lèvati il velo, alzati lo stràscico, scopriti la gamba, e passa i fiumi! </p>
<p id="v3"><sup><small>3</small></sup>  Si scopra la tua nudità, si vegga la tua onta; io farò vendetta, e non risparmierò anima viva. </p>
<p id="v4"><sup><small>4</small></sup>  Il nostro redentore ha nome l'Eterno degli eserciti, il Santo d'Israele. </p>
<p id="v5"><sup><small>5</small></sup>  Siediti in silenzio e va' nelle tenebre, o figliuola de' Caldei, poiché non sarai più chiamata la signora dei regni. </p>
<p id="v6"><sup><small>6</small></sup>  Io mi corrucciai contro il mio popolo, profanai la mia eredità e li diedi in mano tua; tu non avesti per essi alcuna pietà; facesti gravar duramente il tuo giogo sul vecchio, </p>
<p id="v7"><sup><small>7</small></sup>  e dicesti: 'Io sarò signora in perpetuo'; talché non prendesti a cuore e non ricordasti la fine di tutto questo. </p>
<p id="v8"><sup><small>8</small></sup>  Or dunque ascolta questo, o voluttuosa, che te ne stai assisa in sicurtà, e dici in cuor tuo: 'Io, e nessun altro che io! Io non rimarrò mai vedova, e non saprò che sia l'esser orbata di figliuoli'; </p>
<p id="v9"><sup><small>9</small></sup>  ma queste due cose t'avverranno in un attimo, in uno stesso giorno: privazione di figliuoli e vedovanza; ti piomberanno addosso tutte assieme, nonostante la moltitudine de' tuoi sortilegi e la grande abbondanza de' tuoi incantesimi. </p>
<p id="v10"><sup><small>10</small></sup>  Tu ti fidavi della tua malizia, tu dicevi: 'Nessuno mi vede', la tua saviezza e la tua scienza t'hanno sedotta, e tu dicevi in cuor tuo: </p>
<p id="v11"><sup><small>11</small></sup>  'Io, e nessun altro che io'. Ma un male verrà sopra te, che non saprai come scongiurare; una calamità ti piomberà addosso, che non potrai allontanar con alcuna espiazione; e ti cadrà repentinamente addosso una ruina, che non avrai preveduta. </p>
<p id="v12"><sup><small>12</small></sup>  Stattene or là co' tuoi incantesimi e con la moltitudine de' tuoi sortilegi, ne' quali ti sei affaticata fin dalla tua giovinezza! forse potrai trarne profitto, forse riuscirai ad incutere terrore. </p>
<p id="v13"><sup><small>13</small></sup>  Tu sei stanca di tutte le tue consultazioni; si levino dunque quelli che misurano il cielo, che osservano le stelle, che fanno pronostici ad ogni novilunio, e ti salvino dalle cose che ti piomberanno addosso! <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  Ecco, essi sono come stoppia; il fuoco li consuma; non salveranno la loro vita dalla violenza della fiamma; non ne rimarrà brace a cui scaldarsi, né fuoco dinanzi al quale sedersi. </p>
<p id="v15"><sup><small>15</small></sup>  Tale sarà la sorte di quelli intorno a cui ti sei affaticata. Quelli che han trafficato teco fin dalla tua giovinezza andranno errando ognuno dal suo lato, e non vi sarà alcuno che ti salvi. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Isaiah/46">Isaia - Capitolo 46</a></td>
        <td><a href="/it/Bible/Isaiah/Index">Indice</a></td>
        <td><a href="/it/Bible/Isaiah/48">Isaia - Capitolo 48</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 47:13 <i>Astrologia</i>: <a href="/it/The_Urantia_Book/90#p2_5">LU 90:2.5</a>. </li>
</ol>
</div>
