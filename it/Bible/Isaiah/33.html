<!--
title: Isaia - Capitolo 33
description: 
published: true
date: 2022-10-7T1:7:41Z
tags: bible, bible—isaiah
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Isaiah/32">Isaia - Capitolo 32</a></td>
        <td><a href="/it/Bible/Isaiah/Index">Indice</a></td>
        <td><a href="/it/Bible/Isaiah/34">Isaia - Capitolo 34</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Guai a te che devasti, e non sei stato devastato! che sei perfido, e non t'è stata usata perfidia! Quand'avrai finito di devastare sarai devastato; quand'avrai finito d'esser perfido, ti sarà usata perfidia. </p>
<p id="v2"><sup><small>2</small></sup>  O Eterno, abbi pietà di noi! Noi speriamo in te. Sii tu il braccio del popolo ogni mattina, la nostra salvezza in tempo di distretta! </p>
<p id="v3"><sup><small>3</small></sup>  Alla tua voce tonante fuggono i popoli, quando tu sorgi si disperdon le nazioni. </p>
<p id="v4"><sup><small>4</small></sup>  Il vostro bottino sarà mietuto, come miete il bruco; altri vi si precipiterà sopra, come si precipita la locusta. </p>
<p id="v5"><sup><small>5</small></sup>  L'Eterno è esaltato perché abita in alto; egli riempie Sion di equità e di giustizia. </p>
<p id="v6"><sup><small>6</small></sup>  I tuoi giorni saranno resi sicuri; la saviezza e la conoscenza sono una ricchezza di liberazione, il timor dell'Eterno è il tesoro di Sion. </p>
<p id="v7"><sup><small>7</small></sup>  Ecco, i loro eroi gridan di fuori, i messaggeri di pace piangono amaramente. </p>
<p id="v8"><sup><small>8</small></sup>  Le strade son deserte, nessuno passa più per le vie. Il nemico ha rotto il patto, disprezza le città, non tiene in alcun conto gli uomini. </p>
<p id="v9"><sup><small>9</small></sup>  Il paese è nel lutto e langue; il Libano si vergogna ed intristisce; Saron è come un deserto, Basan e Carmel han perduto il fogliame. </p>
<p id="v10"><sup><small>10</small></sup>  Ora mi leverò, dice l'Eterno; ora sarò esaltato, ora m'ergerò in alto. </p>
<p id="v11"><sup><small>11</small></sup>  Voi avete concepito pula, e partorirete stoppia; il vostro fiato è un fuoco che vi divorerà. </p>
<p id="v12"><sup><small>12</small></sup>  I popoli saranno come fornaci da calce, come rovi tagliati, che si danno alle fiamme. </p>
<p id="v13"><sup><small>13</small></sup>  O voi che siete lontani, udite quello che ho fatto! e voi che siete vicini, riconoscete la mia potenza! </p>
<p id="v14"><sup><small>14</small></sup>  I peccatori son presi da spavento in Sion, un tremito s'è impadronito degli empi: 'Chi di noi potrà resistere al fuoco divorante? Chi di noi potrà resistere alle fiamme eterne?' </p>
<p id="v15"><sup><small>15</small></sup>  Colui che cammina per le vie della giustizia, e parla rettamente; colui che sprezza i guadagni estorti, che scuote le mani per non accettar regali, che si tura gli orecchi per non udire parlar di sangue, e chiude gli occhi per non vedere il male. </p>
<p id="v16"><sup><small>16</small></sup>  Quegli dimorerà in luoghi elevati, le ròcche fortificate saranno il suo rifugio; il suo pane gli sarà dato, la sua acqua gli sarà assicurata. </p>
<p id="v17"><sup><small>17</small></sup>  Gli occhi tuoi mireranno il re nella sua bellezza, contempleranno il paese, che si estende lontano. </p>
<p id="v18"><sup><small>18</small></sup>  Il tuo cuore mediterà sui terrori passati: 'Dov'è il commissario? dove colui che pesava il danaro? dove colui che teneva il conto delle torri?' </p>
<p id="v19"><sup><small>19</small></sup>  Tu non lo vedrai più quel popolo feroce, quel popolo dal linguaggio oscuro che non s'intende, che balbetta una lingua che non si capisce. </p>
<p id="v20"><sup><small>20</small></sup>  Mira Sion, la città delle nostre solennità! I tuoi occhi vedranno Gerusalemme, soggiorno tranquillo, tenda che non sarà mai trasportata, i cui piuoli non saran mai divelti, il cui cordame non sarà mai strappato. </p>
<p id="v21"><sup><small>21</small></sup>  Quivi l'Eterno sta per noi in tutta la sua maestà, in luogo di torrenti e di larghi fiumi, dove non giunge nave da remi, dove non passa potente vascello. </p>
<p id="v22"><sup><small>22</small></sup>  Poiché l'Eterno è il nostro giudice, l'Eterno è il nostro legislatore, l'Eterno è il nostro re, egli è colui che ci salva. <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  I tuoi cordami, o nemico, son rallentati, non tengon più fermo in piè l'albero, e non spiegan più le vele. Allora si spartirà la preda d'un ricco bottino; gli stessi zoppi prenderanno parte al saccheggio. </p>
<p id="v24"><sup><small>24</small></sup>  Nessun abitante dirà: 'Io sono malato'. Il popolo che abita Sion ha ottenuto il perdono della sua iniquità. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Isaiah/32">Isaia - Capitolo 32</a></td>
        <td><a href="/it/Bible/Isaiah/Index">Indice</a></td>
        <td><a href="/it/Bible/Isaiah/34">Isaia - Capitolo 34</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 33:22 <i>Parte 2: Yahweh è giudice, ecc.</i>: <a href="/it/The_Urantia_Book/137#p8_4">LU 137:8.4</a>. </li>
</ol>
</div>
