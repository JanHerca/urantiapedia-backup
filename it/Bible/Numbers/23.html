<!--
title: Numeri - Capitolo 23
description: 
published: true
date: 2022-10-7T1:7:41Z
tags: bible, bible—numbers
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Numbers/22">Numeri - Capitolo 22</a></td>
        <td><a href="/it/Bible/Numbers/Index">Indice</a></td>
        <td><a href="/it/Bible/Numbers/24">Numeri - Capitolo 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Balaam disse a Balak: 'Edificami qui sette altari e preparami qui sette giovenchi e sette montoni'. </p>
<p id="v2"><sup><small>2</small></sup>  Balak fece come Balaam avea detto, e Balak e Balaam offrirono un giovenco e un montone su ciascun altare. </p>
<p id="v3"><sup><small>3</small></sup>  E Balaam disse a Balak: 'Stattene presso al tuo olocausto, e io andrò: forse l'Eterno mi verrà incontro; e quel che mi avrà fatto vedere, te lo riferirò'. E se ne andò sopra una nuda altura. </p>
<p id="v4"><sup><small>4</small></sup>  E Dio si fece incontro a Balaam, e Balaam gli disse: 'Io ho preparato i sette altari, ed ho offerto un giovenco e un montone su ciascun altare'. </p>
<p id="v5"><sup><small>5</small></sup>  Allora l'Eterno mise delle parole in bocca a Balaam e gli disse: 'Torna da Balak, e parla così'. </p>
<p id="v6"><sup><small>6</small></sup>  Balaam tornò da Balak, ed ecco che questi stava presso al suo olocausto: egli con tutti i principi di Moab. </p>
<p id="v7"><sup><small>7</small></sup>  Allora Balaam pronunziò il suo oracolo e disse: "Balak m'ha fatto venire da Aram, il re di Moab, dalle montagne d'Oriente. - 'Vieni', disse, 'maledicimi Giacobbe! Vieni, esècra Israele!' </p>
<p id="v8"><sup><small>8</small></sup>  Come farò a maledire? Iddio non l'ha maledetto. Come farò ad esecrare? L'Eterno non l'ha esecrato. </p>
<p id="v9"><sup><small>9</small></sup>  Io lo guardo dal sommo delle rupi e lo contemplo dall'alto dei colli; ecco, è un popolo che dimora solo, e non è contato nel novero delle nazioni. </p>
<p id="v10"><sup><small>10</small></sup>  Chi può contar la polvere di Giacobbe o calcolare il quarto d'Israele? Possa io morire della morte dei giusti, e possa la mia fine esser simile alla loro!" </p>
<p id="v11"><sup><small>11</small></sup>  Allora Balak disse a Balaam: 'Che m'hai tu fatto? T'ho preso per maledire i miei nemici, ed ecco, non hai fatto che benedirli'. </p>
<p id="v12"><sup><small>12</small></sup>  L'altro gli rispose e disse: 'Non debbo io stare attento a dire soltanto ciò che l'Eterno mi mette in bocca?' </p>
<p id="v13"><sup><small>13</small></sup>  E Balak gli disse: 'Deh, vieni meco in un altro luogo, donde tu lo potrai vedere; tu, di qui, non ne puoi vedere che una estremità; non lo puoi vedere tutto quanto; e di là me lo maledirai'. </p>
<p id="v14"><sup><small>14</small></sup>  E lo condusse al campo di Tsofim, sulla cima del Pisga; edificò sette altari, e offrì un giovenco e un montone su ciascun altare. </p>
<p id="v15"><sup><small>15</small></sup>  E Balaam disse a Balak: 'Stattene qui presso al tuo olocausto, e io andrò a incontrare l'Eterno'. </p>
<p id="v16"><sup><small>16</small></sup>  E l'Eterno si fece incontro a Balaam, gli mise delle parole in bocca e gli disse: 'Torna da Balak, e parla così'. </p>
<p id="v17"><sup><small>17</small></sup>  Balaam tornò da Balak, ed ecco che questi stava presso al suo olocausto, coi principi di Moab. E Balak gli disse: 'Che ha detto l'Eterno?' </p>
<p id="v18"><sup><small>18</small></sup>  Allora Balaam pronunziò il suo oracolo e disse: "Lèvati, Balak, e ascolta! Porgimi orecchio, figliuolo di Tsippor! </p>
<p id="v19"><sup><small>19</small></sup>  Iddio non è un uomo, perch'ei mentisca, né un figliuol d'uomo, perch'ei si penta. Quand'ha detto una cosa non la farà? o quando ha parlato non manterrà la parola? <sup id="cite1"><a href="#fn1">[1]</a></sup></p>
<p id="v20"><sup><small>20</small></sup>  Ecco, ho ricevuto l'ordine di benedire; egli ha benedetto; io non revocherò la benedizione. </p>
<p id="v21"><sup><small>21</small></sup>  Egli non scorge iniquità in Giacobbe, non vede perversità in Israele. L'Eterno, il suo Dio, è con lui, e Israele lo acclama come suo re. </p>
<p id="v22"><sup><small>22</small></sup>  Iddio lo ha tratto dall'Egitto, e gli dà il vigore del bufalo. </p>
<p id="v23"><sup><small>23</small></sup>  In Giacobbe non v'è magia, in Israele, non v'è divinazione; a suo tempo vien detto a Giacobbe e ad Israele qual è l'opera che Iddio compie. </p>
<p id="v24"><sup><small>24</small></sup>  Ecco un popolo che si leva su come una leonessa, e si rizza come un leone; ei non si sdraia prima d'aver divorato la preda e bevuto il sangue di quelli che ha ucciso". </p>
<p id="v25"><sup><small>25</small></sup>  Allora Balak disse a Balaam: 'Non lo maledire, ma anche non lo benedire'. </p>
<p id="v26"><sup><small>26</small></sup>  Ma Balaam rispose e disse a Balak: 'Non t'ho io detto espressamente: Io farò tutto quello che l'Eterno dirà?' </p>
<p id="v27"><sup><small>27</small></sup>  E Balak disse a Balaam: 'Deh, vieni, io ti condurrò in un altro luogo; forse piacerà a Dio che tu me lo maledica di là'. </p>
<p id="v28"><sup><small>28</small></sup>  Balak dunque condusse Balaam in cima al Peor che domina il deserto. </p>
<p id="v29"><sup><small>29</small></sup>  E Balaam disse a Balak: 'Edificami qui sette altari, e preparami qui sette giovenchi e sette montoni'. </p>
<p id="v30"><sup><small>30</small></sup>  Balak fece come Balaam avea detto, e offrì un giovenco e un montone su ciascun altare. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Numbers/22">Numeri - Capitolo 22</a></td>
        <td><a href="/it/Bible/Numbers/Index">Indice</a></td>
        <td><a href="/it/Bible/Numbers/24">Numeri - Capitolo 24</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 23:19 <i>Dio non è simile all'uomo</i>: <a href="/it/The_Urantia_Book/4#p3_1">LU 4:3.1</a>.  <i>Dio «non è un uomo»</i>: <a href="/it/The_Urantia_Book/3#p1_12">LU 3:1.12</a>.  <i>Dio non si pente (per natura)</i>: <a href="/it/The_Urantia_Book/2#p2_2">LU 2:2.2</a>.  <i>Dio non si pente (per natura)</i>: <a href="/it/The_Urantia_Book/4#p3_4">LU 4:3.4</a>.  <i>Dio non è un uomo</i>: <a href="/it/The_Urantia_Book/1#p2_1">LU 1:2.1</a>. </li>
</ol>
</div>
