<!--
title: II Re - Capitolo 6
description: 
published: true
date: 2022-10-7T1:7:41Z
tags: bible, bible—2 kings
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Kings/5">II Re - Capitolo 5</a></td>
        <td><a href="/it/Bible/2_Kings/Index">Indice</a></td>
        <td><a href="/it/Bible/2_Kings/7">II Re - Capitolo 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  I discepoli dei profeti dissero ad Eliseo: 'Ecco, il luogo dove noi ci raduniamo in tua presenza è troppo angusto per noi. </p>
<p id="v2"><sup><small>2</small></sup>  Lasciaci andare fino al Giordano; ciascun di noi prenderà là una trave, e ci farem quivi un luogo dove ci possiam radunare'. Eliseo rispose: 'Andate'. </p>
<p id="v3"><sup><small>3</small></sup>  E un di loro disse: 'Abbi, ti prego, la compiacenza di venire anche tu coi tuoi servi'. Egli rispose: 'Verrò'. </p>
<p id="v4"><sup><small>4</small></sup>  E così andò con loro. Giunti che furono al Giordano, si misero a tagliar legna. </p>
<p id="v5"><sup><small>5</small></sup>  E come l'un d'essi abbatteva una trave, il ferro della scure gli cadde nell'acqua; ond'egli cominciò a gridare: - 'Ah, signor mio! e l'avevo presa ad imprestito!' - </p>
<p id="v6"><sup><small>6</small></sup>  L'uomo di Dio disse: 'Dov'è caduta?' E colui gli additò il luogo. Allora Eliseo tagliò un pezzo di legno, lo gettò in quel medesimo luogo, fece venire a galla il ferro, e disse: 'Prendilo'. </p>
<p id="v7"><sup><small>7</small></sup>  E quegli stese la mano e lo prese. </p>
<p id="v8"><sup><small>8</small></sup>  Ora il re di Siria faceva guerra contro Israele; e in un consiglio che tenne coi suoi servi, disse: 'Io porrò il mio campo nel tale e tal luogo'. </p>
<p id="v9"><sup><small>9</small></sup>  E l'uomo di Dio mandò a dire al re d'Israele: 'Guardati dal trascurare quel tal luogo, perché vi stan calando i Sirî'. </p>
<p id="v10"><sup><small>10</small></sup>  E il re d'Israele mandò gente verso il luogo che l'uomo di Dio gli aveva detto, e circa il quale l'avea premunito; e quivi si mise in guardia. Il fatto avvenne non una né due ma più volte. </p>
<p id="v11"><sup><small>11</small></sup>  Questa cosa turbò molto il cuore del re di Siria, che chiamò i suoi servi, e disse loro: 'Non mi farete dunque sapere chi dei nostri è per il re d'Israele?' </p>
<p id="v12"><sup><small>12</small></sup>  Uno dei suoi servi rispose: 'Nessuno, o re, mio signore! ma Eliseo, il profeta ch'è in Israele, fa sapere al re d'Israele perfino le parole che tu dici nella camera ove dormi'. </p>
<p id="v13"><sup><small>13</small></sup>  E il re disse: 'Andate, vedete dov'è, ed io lo manderò a pigliare'. Gli fu riferito ch'era a Dothan. </p>
<p id="v14"><sup><small>14</small></sup>  Ed il re vi mandò cavalli, carri e gran numero di soldati, i quali giunsero di nottetempo, e circondarono la città. </p>
<p id="v15"><sup><small>15</small></sup>  Il servitore dell'uomo di Dio, alzatosi di buon mattino, uscì fuori, ed ecco che un gran numero di soldati con cavalli e carri accerchiava la città. E il servo disse all'uomo di Dio: 'Ah, signor mio, come faremo?' </p>
<p id="v16"><sup><small>16</small></sup>  Quegli rispose: 'Non temere, perché quelli che son con noi son più numerosi di quelli che son con loro'. </p>
<p id="v17"><sup><small>17</small></sup>  Ed Eliseo pregò e disse: 'O Eterno, ti prego, aprigli gli occhi, affinché vegga!' E l'Eterno aperse gli occhi del servo, che vide a un tratto il monte pieno di cavalli e di carri di fuoco intorno ad Eliseo. <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  E come i Sirî scendevano verso Eliseo, questi pregò l'Eterno e disse: 'Ti prego, acceca cotesta gente!' E l'Eterno l'accecò, secondo la parola d'Eliseo. </p>
<p id="v19"><sup><small>19</small></sup>  Allora Eliseo disse loro: 'Non è questa la strada, e non è questa la città; venitemi appresso ed io vi condurrò all'uomo che voi cercate'. E li menò a Samaria. </p>
<p id="v20"><sup><small>20</small></sup>  Quando furono entrati in Samaria, Eliseo disse: 'O Eterno, apri loro gli occhi, affinché veggano'. L'Eterno aperse loro gli occhi, e a un tratto videro che si trovavano nel mezzo di Samaria. </p>
<p id="v21"><sup><small>21</small></sup>  E il re d'Israele, come li ebbe veduti, disse ad Eliseo: 'Padre mio, li debbo colpire? li debbo colpire?' </p>
<p id="v22"><sup><small>22</small></sup>  Eliseo rispose: 'Non li colpire! Colpisci tu forse quelli che fai prigionieri con la tua spada e col tuo arco? Metti loro davanti del pane e dell'acqua, affinché mangino e bevano, e se ne tornino al loro signore'. </p>
<p id="v23"><sup><small>23</small></sup>  Il re d'Israele preparò loro gran copia di cibi; e quand'ebbero mangiato e bevuto, li licenziò, e quelli tornarono al loro signore; e le bande dei Sirî non vennero più a fare incursioni sul territorio d'Israele. </p>
<p id="v24"><sup><small>24</small></sup>  Or dopo queste cose avvenne che Ben-Hadad, re di Siria, radunato tutto il suo esercito, salì contro Samaria, e la cinse d'assedio. </p>
<p id="v25"><sup><small>25</small></sup>  E vi fu una gran carestia in Samaria; e i Sirî la strinsero tanto dappresso che una testa d'asino vi si vendeva ottanta sicli d'argento, e il quarto d'un kab di sterco di colombi, cinque sicli d'argento. </p>
<p id="v26"><sup><small>26</small></sup>  Or come il re d'Israele passava sulle mura, una donna gli gridò: 'Aiutami, o re, mio signore!' </p>
<p id="v27"><sup><small>27</small></sup>  Il re le disse: 'Se non t'aiuta l'Eterno, come posso aiutarti io? Con quel che dà l'aia o con quel che dà lo strettoio?' </p>
<p id="v28"><sup><small>28</small></sup>  Poi il re aggiunse: 'Che hai?' Ella rispose: 'Questa donna mi disse: - Da' qua il tuo figliuolo, che lo mangiamo oggi; domani mangeremo il mio. - </p>
<p id="v29"><sup><small>29</small></sup>  Così cocemmo il mio figliuolo, e lo mangiammo. Il giorno seguente io le dissi: - Da' qua il tuo figliuolo, che lo mangiamo. - Ma essa ha nascosto il suo figliuolo'. </p>
<p id="v30"><sup><small>30</small></sup>  Quando il re ebbe udite le parole della donna, si stracciò le vesti; e come passava sulle mura, il popolo vide ch'egli portava, sotto, un cilicio sulla carne. </p>
<p id="v31"><sup><small>31</small></sup>  E il re disse: 'Mi tratti Iddio con tutto il suo rigore, se oggi la testa di Eliseo, figliuolo di Shafat, rimane ancora sulle sue spalle!' </p>
<p id="v32"><sup><small>32</small></sup>  Or Eliseo se ne stava sedendo in casa sua, e con lui stavano a sedere gli anziani. Il re mandò innanzi un uomo; ma prima che questo messo giungesse, Eliseo disse agli anziani: 'Lo vedete voi che questo figliuol d'un assassino manda qualcuno a tagliarmi la testa? Badate bene; quand'arriva il messo, chiudete la porta, e tenetegliela ben chiusa in faccia. Non si sente già dietro a lui il rumore de' passi del suo signore?' </p>
<p id="v33"><sup><small>33</small></sup>  Egli parlava ancora con essi, quand'ecco scendere verso di lui il messo. E il re disse: 'Ecco, questo male vien dall'Eterno; che ho io più da sperar dall'Eterno?' </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Kings/5">II Re - Capitolo 5</a></td>
        <td><a href="/it/Bible/2_Kings/Index">Indice</a></td>
        <td><a href="/it/Bible/2_Kings/7">II Re - Capitolo 7</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 6:17 <i>In carri di fuoco</i>: <a href="/it/The_Urantia_Book/110#p7_2">LU 110:7.2</a>. </li>
</ol>
</div>
