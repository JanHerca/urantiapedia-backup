<!--
title: II Cronache - Capitolo 24
description: 
published: true
date: 2022-8-14T13:44:31Z
tags: 
editor: ckeditor
dateCreated: 2022-8-14T13:44:31Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/it/Bible/2_Chronicles/23">II Cronache - Capitolo 23</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/it/Bible/2_Chronicles/Index">Indice</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/it/Bible/2_Chronicles/25">II Cronache - Capitolo 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Joas aveva sette anni quando cominciò a regnare, e regnò quarant'anni a Gerusalemme. Sua madre si chiamava Tsibia da Beer-Sceba. </p>
<p id="v2"><sup><small>2</small></sup>  Joas fece ciò ch'è giusto agli occhi dell'Eterno durante tutto il tempo che visse il sacerdote Jehoiada. </p>
<p id="v3"><sup><small>3</small></sup>  E Jehoiada prese per lui due mogli, dalle quali egli ebbe de' figliuoli e delle figliuole. </p>
<p id="v4"><sup><small>4</small></sup>  Dopo queste cose venne in cuore a Joas di restaurare la casa dell'Eterno. </p>
<p id="v5"><sup><small>5</small></sup>  Radunò i sacerdoti e i Leviti, e disse loro: 'Andate per le città di Giuda, e raccogliete anno per anno in tutto Israele del danaro per restaurare la casa dell'Iddio vostro; e guardate di sollecitar la cosa'. Ma i Leviti non s'affrettarono. </p>
<p id="v6"><sup><small>6</small></sup>  Allora il re chiamò Jehoiada loro capo e gli disse: 'Perché non hai tu procurato che i Leviti portassero da Giuda e da Gerusalemme la tassa che Mosè, servo dell'Eterno, e la raunanza d'Israele stabilirono per la tenda della testimonianza?' </p>
<p id="v7"><sup><small>7</small></sup>  Poiché i figliuoli di quella scellerata donna d'Athalia aveano saccheggiato la casa di Dio e aveano perfino adoperato per i Baali tutte le cose consacrate della casa dell'Eterno. </p>
<p id="v8"><sup><small>8</small></sup>  Il re dunque comandò che si facesse una cassa e che la si mettesse fuori, alla porta della casa dell'Eterno. </p>
<p id="v9"><sup><small>9</small></sup>  Poi fu intimato in Giuda e in Gerusalemme che si portasse all'Eterno la tassa che Mosè, servo di Dio, aveva imposta ad Israele nel deserto. </p>
<p id="v10"><sup><small>10</small></sup>  E tutti i capi e tutto il popolo se ne rallegrarono e portarono il danaro e lo gettarono nella cassa finché tutti ebbero pagato. </p>
<p id="v11"><sup><small>11</small></sup>  Or quand'era il momento che i Leviti doveano portar la cassa agl'ispettori reali, perché vedevano che v'era molto danaro, il segretario del re e il commissario del sommo sacerdote venivano a vuotare la cassa; la prendevano, poi la riportavano al suo posto; facevan così ogni giorno, e raccolsero danaro in abbondanza. </p>
<p id="v12"><sup><small>12</small></sup>  E il re e Jehoiada lo davano a quelli incaricati d'eseguire i lavori della casa dell'Eterno; e questi pagavano degli scalpellini e de' legnaiuoli per restaurare la casa dell'Eterno, e anche de' lavoratori di ferro e di rame per restaurare la casa dell'Eterno. </p>
<p id="v13"><sup><small>13</small></sup>  Così gl'incaricati dei lavori si misero all'opera, e per le loro mani furon compiute le riparazioni; essi rimisero la casa di Dio in buono stato, e la consolidarono. </p>
<p id="v14"><sup><small>14</small></sup>  E, quand'ebbero finito, portarono davanti al re e davanti a Jehoiada il rimanente del danaro, col quale si fecero degli utensili per la casa dell'Eterno: degli utensili per il servizio e per gli olocausti, delle coppe, e altri utensili d'oro e d'argento. E durante tutta la vita di Jehoiada, si offrirono del continuo olocausti nella casa dell'Eterno. </p>
<p id="v15"><sup><small>15</small></sup>  Ma Jehoiada, fattosi vecchio e sazio di giorni, morì; quando morì, avea centotrent'anni; </p>
<p id="v16"><sup><small>16</small></sup>  e fu sepolto nella città di Davide coi re, perché avea fatto del bene in Israele, per il servizio di Dio e della sua casa. </p>
<p id="v17"><sup><small>17</small></sup>  Dopo la morte di Jehoiada, i capi di Giuda vennero al re e si prostrarono dinanzi a lui; allora il re diè loro ascolto; </p>
<p id="v18"><sup><small>18</small></sup>  ed essi abbandonarono la casa dell'Eterno, dell'Iddio dei loro padri, servirono gl'idoli d'Astarte e gli altri idoli; e questa loro colpa trasse l'ira dell'Eterno su Giuda e su Gerusalemme. </p>
<p id="v19"><sup><small>19</small></sup>  L'Eterno mandò loro bensì dei profeti per ricondurli a sé e questi protestarono contro la loro condotta, ma essi non vollero ascoltarli. </p>
<p id="v20"><sup><small>20</small></sup>  Allora lo spirito di Dio investì Zaccaria, figliuolo del sacerdote Jehoiada, il quale, in piè, dominando il popolo, disse loro: 'Così dice Iddio: - Perché trasgredite voi i comandamenti dell'Eterno? Voi non prospererete; poiché avete abbandonato l'Eterno, anch'egli vi abbandonerà'. </p>
<p id="v21"><sup><small>21</small></sup>  Ma quelli fecero una congiura contro di lui, e lo lapidarono per ordine del re, nel cortile della casa dell'Eterno. </p>
<p id="v22"><sup><small>22</small></sup>  E il re Joas non si ricordò della benevolenza usata verso lui da Jehoiada, padre di Zaccaria, e gli uccise il figliuolo; il quale, morendo, disse: 'L'Eterno lo veda e ne ridomandi conto!' </p>
<p id="v23"><sup><small>23</small></sup>  E avvenne che, scorso l'anno, l'esercito dei Sirî salì contro Joas, e venne in Giuda e a Gerusalemme. Essi misero a morte fra il popolo tutti i capi, e ne mandarono tutte le spoglie al re di Damasco. </p>
<p id="v24"><sup><small>24</small></sup>  E benché l'esercito dei Sirî fosse venuto con piccolo numero d'uomini, pure l'Eterno diè loro nelle mani un esercito grandissimo, perché quelli aveano abbandonato l'Eterno, l'Iddio dei loro padri. Così i Sirî fecero giustizia di Joas. </p>
<p id="v25"><sup><small>25</small></sup>  E quando questi si furon partiti da lui, lasciandolo in gravi sofferenze, i suoi servi ordirono contro di lui una congiura, perch'egli avea versato il sangue dei figliuoli del sacerdote Jehoiada, e lo uccisero nel suo letto. Così morì, e fu sepolto nella città di Davide, ma non nei sepolcri dei re. </p>
<p id="v26"><sup><small>26</small></sup>  Quelli che congiurarono contro di lui furono Zabad, figliuolo di Scimeath, una Ammonita, e Jozabad, figliuolo di Scimrith, una Moabita. </p>
<p id="v27"><sup><small>27</small></sup>  Or quanto concerne i suoi figliuoli, il gran numero di tributi impostigli e il restauro della casa di Dio, si trova scritto nelle memorie del libro dei re. E Amatsia, suo figliuolo, regnò in luogo suo. </p>
