<!--
title: II Cronache - Capitolo 4
description: 
published: true
date: 2022-8-14T13:44:31Z
tags: 
editor: ckeditor
dateCreated: 2022-8-14T13:44:31Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/it/Bible/2_Chronicles/3">II Cronache - Capitolo 3</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/it/Bible/2_Chronicles/Index">Indice</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/it/Bible/2_Chronicles/5">II Cronache - Capitolo 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Poi fece un altare di rame lungo venti cubiti, largo venti cubiti e alto dieci cubiti. </p>
<p id="v2"><sup><small>2</small></sup>  Fece pure il mare di getto, che avea dieci cubiti da un orlo all'altro; era di forma perfettamente rotonda, avea cinque cubiti d'altezza, e una corda di trenta cubiti ne misurava la circonferenza. </p>
<p id="v3"><sup><small>3</small></sup>  Sotto all'orlo lo circondavano delle figure di buoi, dieci per cubito, facendo tutto il giro del mare; erano disposti in due ordini ed erano stati fusi insieme col mare. </p>
<p id="v4"><sup><small>4</small></sup>  Questo posava su dodici buoi, dei quali tre guardavano a settentrione, tre a occidente, tre a mezzogiorno, e tre ad oriente: il mare stava su di essi, e le parti posteriori de' buoi erano vòlte verso il di dentro. </p>
<p id="v5"><sup><small>5</small></sup>  Esso aveva lo spessore d'un palmo; il suo orlo, fatto come l'orlo d'una coppa, avea la forma d'un fior di giglio; il mare poteva contenere tremila bati. </p>
<p id="v6"><sup><small>6</small></sup>  Fece pure dieci conche, e ne pose cinque a destra e cinque a sinistra, perché servissero alle purificazioni; vi si lavava ciò che serviva agli olocausti. Il mare era destinato alle abluzioni dei sacerdoti. </p>
<p id="v7"><sup><small>7</small></sup>  E fece i dieci candelabri d'oro, conformemente alle norme che li concernevano, e li pose nel tempio, cinque a destra e cinque a sinistra. </p>
<p id="v8"><sup><small>8</small></sup>  Fece anche dieci tavole, che pose nel tempio, cinque a destra e cinque a sinistra. E fece cento bacini d'oro. </p>
<p id="v9"><sup><small>9</small></sup>  Fece pure il cortile dei sacerdoti, e il gran cortile con le sue porte, delle quali ricoprì di rame i battenti. </p>
<p id="v10"><sup><small>10</small></sup>  E pose il mare al lato destro della casa, verso sud-est. </p>
<p id="v11"><sup><small>11</small></sup>  Huram fece pure i vasi per le ceneri, le palette ed i bacini. Così Huram compì l'opera che avea fatta per il re Salomone nella casa di Dio: </p>
<p id="v12"><sup><small>12</small></sup>  le due colonne, le due palle dei capitelli in cima alle colonne; i due reticolati per coprire le due palle dei capitelli in cima alle colonne, </p>
<p id="v13"><sup><small>13</small></sup>  le quattrocento melagrane per i due reticolati, a due ordini di melagrane per ogni reticolato, da coprire le due palle dei capitelli in cima alle colonne; </p>
<p id="v14"><sup><small>14</small></sup>  e fece le basi e le conche sulle basi, </p>
<p id="v15"><sup><small>15</small></sup>  il mare, ch'era unico, e i dodici buoi sotto il mare, </p>
<p id="v16"><sup><small>16</small></sup>  e i vasi per le ceneri, le palette, i forchettoni e tutti gli utensili accessori. Maestro Huram li fece per il re Salomone, per la casa dell'Eterno, di rame tirato a pulimento. </p>
<p id="v17"><sup><small>17</small></sup>  Il re li fece fondere nella pianura del Giordano, in un suolo argilloso, fra Succoth e Tsereda. </p>
<p id="v18"><sup><small>18</small></sup>  Salomone fece tutti questi utensili in così gran quantità, che non se ne riscontrò il peso del rame. </p>
<p id="v19"><sup><small>19</small></sup>  Salomone fece fabbricare tutti gli arredi della casa di Dio: l'altare d'oro, le tavole sulle quali si mettevano i pani della presentazione; </p>
<p id="v20"><sup><small>20</small></sup>  i candelabri d'oro puro, con le loro lampade, da accendere, secondo la norma stabilita, davanti al santuario; </p>
<p id="v21"><sup><small>21</small></sup>  i fiori, le lampade, gli smoccolatoi, d'oro del più puro; </p>
<p id="v22"><sup><small>22</small></sup>  i coltelli, i bacini, le coppe e i bracieri, d'oro fino. Quanto alla porta della casa, i battenti interiori, all'ingresso del luogo santissimo, e le porte della casa, all'ingresso del tempio, erano d'oro. </p>
