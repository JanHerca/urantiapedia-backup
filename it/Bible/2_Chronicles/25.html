<!--
title: II Cronache - Capitolo 25
description: 
published: true
date: 2022-10-7T1:7:41Z
tags: bible, bible—2 chronicles
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Chronicles/24">II Cronache - Capitolo 24</a></td>
        <td><a href="/it/Bible/2_Chronicles/Index">Indice</a></td>
        <td><a href="/it/Bible/2_Chronicles/26">II Cronache - Capitolo 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Amatsia avea venticinque anni quando cominciò a regnare, e regnò ventinove anni a Gerusalemme. Sua madre si chiamava Jehoaddan, da Gerusalemme. </p>
<p id="v2"><sup><small>2</small></sup>  Egli fece ciò ch'è giusto agli occhi dell'Eterno, ma non di tutto cuore. </p>
<p id="v3"><sup><small>3</small></sup>  Or come il regno fu bene assicurato nelle sue mani, egli fece morire quei servi suoi che aveano ucciso il re suo padre. </p>
<p id="v4"><sup><small>4</small></sup>  Ma non fece morire i loro figliuoli, conformandosi a quello ch'è scritto nella legge, nel libro di Mosè, dove l'Eterno ha dato questo comandamento: 'I padri non saranno messi a morte a cagion dei figliuoli, né i figliuoli saranno messi a morte a cagion dei padri; ma ciascuno sarà messo a morte a cagione del proprio peccato'. </p>
<p id="v5"><sup><small>5</small></sup>  Poi Amatsia radunò quei di Giuda, e li distribuì secondo le loro case patriarcali sotto capi di migliaia e sotto capi di centinaia, per tutto Giuda e Beniamino; ne fece il censimento dall'età di venti anni in su, e trovò trecentomila uomini scelti, atti alla guerra e capaci di maneggiare la lancia e lo scudo. </p>
<p id="v6"><sup><small>6</small></sup>  E assoldò anche centomila uomini d'Israele, forti e valorosi, per cento talenti d'argento. </p>
<p id="v7"><sup><small>7</small></sup>  Ma un uomo di Dio venne a lui, e gli disse: 'O re, l'esercito d'Israele non vada teco, poiché l'Eterno non è con Israele, con tutti questi figliuoli d'Efraim! </p>
<p id="v8"><sup><small>8</small></sup>  Ma, se vuoi andare, portati pure valorosamente nella battaglia; ma Iddio ti abbatterà dinanzi al nemico; perché Dio ha il potere di soccorrere e di abbattere'. </p>
<p id="v9"><sup><small>9</small></sup>  Amatsia disse all'uomo di Dio: 'E che fare circa que' cento talenti che ho dati all'esercito d'Israele?' L'uomo di Dio rispose: 'L'Eterno è in grado di darti molto più di questo'. </p>
<p id="v10"><sup><small>10</small></sup>  Allora Amatsia separò l'esercito che gli era venuto da Efraim, affinché se ne tornasse al suo paese; ma questa gente fu gravemente irritata contro Giuda, e se ne tornò a casa, accesa d'ira. </p>
<p id="v11"><sup><small>11</small></sup>  Amatsia, preso animo, si mise alla testa del suo popolo, andò nella valle del Sale, e sconfisse diecimila uomini de' figliuoli di Seir; </p>
<p id="v12"><sup><small>12</small></sup>  e i figliuoli di Giuda ne catturarono vivi altri diecimila; li menarono in cima alla Ròcca, e li precipitarono giù dall'alto della Ròcca, sì che tutti rimasero sfracellati. </p>
<p id="v13"><sup><small>13</small></sup>  Ma gli uomini dell'esercito che Amatsia avea licenziati perché non andassero seco alla guerra, piombarono sulle città di Giuda, da Samaria fino a Beth-Horon; ne uccisero tremila abitanti, e portaron via molta preda. </p>
<p id="v14"><sup><small>14</small></sup>  E Amatsia, tornato che fu dalla sconfitta degl'Idumei, si fece portare gli dèi de' figliuoli di Seir, li stabilì come suoi dèi, si prostrò dinanzi ad essi, e bruciò de' profumi in loro onore. </p>
<p id="v15"><sup><small>15</small></sup>  Per il che l'Eterno s'accese d'ira contro Amatsia, e gli mandò un profeta per dirgli: 'Perché hai tu cercato gli dèi di questo popolo, che non hanno liberato il popolo loro dalla tua mano?' </p>
<p id="v16"><sup><small>16</small></sup>  E mentr'egli parlava al re, questi gli disse: 'T'abbiam noi forse fatto consigliere del re? Vattene! Perché vorresti essere ucciso?' Allora il profeta se ne andò, dicendo: 'Io so che Dio ha deciso di distruggerti, perché hai fatto questo, e non hai dato ascolto al mio consiglio'. </p>
<p id="v17"><sup><small>17</small></sup>  Allora Amatsia, re di Giuda, dopo aver preso consiglio, inviò de' messi a Joas, figliuolo di Joahaz, figliuolo di Jehu, re d'Israele, per dirgli: 'Vieni, mettiamoci a faccia a faccia!' </p>
<p id="v18"><sup><small>18</small></sup>  E Joas, re d'Israele, fece dire ad Amatsia, re di Giuda: 'Lo spino del Libano mandò a dire al cedro del Libano: - Da' la tua figliuola per moglie al mio figliuolo. - Ma le bestie selvagge del Libano passarono, e calpestarono lo spino. </p>
<p id="v19"><sup><small>19</small></sup>  Tu hai detto: - Ecco, io ho sconfitto gl'Idumei! - e il tuo cuore, reso orgoglioso, t'ha portato a gloriarti. Stattene a casa tua. Perché impegnarti in una disgraziata impresa che menerebbe alla ruina te e Giuda con te?' </p>
<p id="v20"><sup><small>20</small></sup>  Ma Amatsia non gli volle dar retta; perché la cosa era diretta da Dio affinché fossero dati in man del nemico, perché avean cercato gli dèi di Edom. </p>
<p id="v21"><sup><small>21</small></sup>  Allora Joas, re d'Israele, salì, ed egli ed Amatsia, re di Giuda, si trovarono a faccia a faccia a Beth-Scemesh, che apparteneva a Giuda. </p>
<p id="v22"><sup><small>22</small></sup>  Giuda rimase sconfitto da Israele, e que' di Giuda fuggirono, ognuno alla sua tenda. </p>
<p id="v23"><sup><small>23</small></sup>  E Joas, re d'Israele, fece prigioniero a Beth-Scemesh Amatsia, re di Giuda, figliuolo di Joas, figliuolo di Joahaz; lo menò a Gerusalemme, e fece una breccia di quattrocento cubiti nelle mura di Gerusalemme, dalla porta di Efraim alla porta dell'angolo. </p>
<p id="v24"><sup><small>24</small></sup>  E prese tutto l'oro e l'argento e tutti i vasi che si trovavano nella casa di Dio in custodia di Obed-Edom, e i tesori della casa del re; prese pure degli ostaggi, e se ne tornò a Samaria. </p>
<p id="v25"><sup><small>25</small></sup>  Amatsia, figliuolo di Joas, re di Giuda, visse ancora quindici anni, dopo la morte di Joas, figliuolo di Joahaz, re d'Israele. </p>
<p id="v26"><sup><small>26</small></sup>  Il rimanente delle azioni di Amatsia, le prime e le ultime, si trova scritto nel libro dei re di Giuda e d'Israele. </p>
<p id="v27"><sup><small>27</small></sup>  Dopo che Amatsia ebbe abbandonato l'Eterno, fu ordita contro di lui una congiura a Gerusalemme, ed egli fuggì a Lakis; ma lo fecero inseguire fino a Lakis, e quivi fu messo a morte. <sup id="cite1"><a href="#fn1">[1]</a></sup></p>
<p id="v28"><sup><small>28</small></sup>  Di là fu trasportato sopra cavalli, e quindi sepolto coi suoi padri nella città di Giuda. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Chronicles/24">II Cronache - Capitolo 24</a></td>
        <td><a href="/it/Bible/2_Chronicles/Index">Indice</a></td>
        <td><a href="/it/Bible/2_Chronicles/26">II Cronache - Capitolo 26</a></td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 25:27 <i>Amazia ucciso</i>: <a href="/it/The_Urantia_Book/97#p9_22">LU 97:9.22</a>. </li>
</ol>
</div>
