<!--
title: II Cronache - Capitolo 36
description: 
published: true
date: 2022-10-7T1:7:41Z
tags: bible, bible—2 chronicles
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Chronicles/35">II Cronache - Capitolo 35</a></td>
        <td><a href="/it/Bible/2_Chronicles/Index">Indice</a></td>
        <td> </td>
      </tr>
    </tbody>
  </table>
</figure>
<p id="v1"><sup><small>1</small></sup>  Allora il popolo del paese prese Joachaz, figliuolo di Giosia, e lo fece re a Gerusalemme, in luogo di suo padre. </p>
<p id="v2"><sup><small>2</small></sup>  Joachaz avea ventitre anni quando cominciò a regnare e regnò tre mesi a Gerusalemme. </p>
<p id="v3"><sup><small>3</small></sup>  Il re d'Egitto lo depose a Gerusalemme, e gravò il paese di un'indennità di cento talenti d'argento e d'un talento d'oro. </p>
<p id="v4"><sup><small>4</small></sup>  E il re d'Egitto fece re sopra Giuda e sopra Gerusalemme Eliakim, fratello di Joachaz, e gli mutò il nome in quello di Joiakim. Neco prese Joachaz, fratello di lui, e lo menò in Egitto. </p>
<p id="v5"><sup><small>5</small></sup>  Joiakim avea venticinque anni quando cominciò a regnare; regnò undici anni a Gerusalemme, e fece ciò ch'è male agli occhi dell'Eterno, il suo Dio. </p>
<p id="v6"><sup><small>6</small></sup>  Nebucadnetsar, re di Babilonia, salì contro di lui, e lo legò con catene di rame per menarlo a Babilonia. </p>
<p id="v7"><sup><small>7</small></sup>  Nebucadnetsar portò pure a Babilonia parte degli utensili della casa dell'Eterno, e li mise nel suo palazzo a Babilonia. </p>
<p id="v8"><sup><small>8</small></sup>  Il rimanente delle azioni di Joiakim, le abominazioni che commise e tutto quello di cui si rese colpevole, sono cose scritte nel libro dei re d'Israele e di Giuda. E Joiakin, suo figliuolo, regnò in luogo suo. </p>
<p id="v9"><sup><small>9</small></sup>  Joiakin aveva otto anni quando cominciò a regnare; regnò tre mesi e dieci giorni a Gerusalemme, e fece ciò ch'è male agli occhi dell'Eterno. </p>
<p id="v10"><sup><small>10</small></sup>  L'anno seguente il re Nebucadnetsar mandò a prenderlo, lo fece menare a Babilonia con gli utensili preziosi della casa dell'Eterno, e fece re di Giuda e di Gerusalemme Sedekia, fratello di Joiakin. </p>
<p id="v11"><sup><small>11</small></sup>  Sedekia avea ventun anni quando cominciò a regnare, e regnò a Gerusalemme undici anni. </p>
<p id="v12"><sup><small>12</small></sup>  Egli fece ciò ch'è male agli occhi dell'Eterno, del suo Dio, e non s'umiliò dinanzi al profeta Geremia, che gli parlava da parte dell'Eterno. </p>
<p id="v13"><sup><small>13</small></sup>  E si ribellò pure a Nebucadnetsar, che l'avea fatto giurare nel nome di Dio; e indurò la sua cervice ed il suo cuore rifiutando di convertirsi all'Eterno, all'Iddio d'Israele. </p>
<p id="v14"><sup><small>14</small></sup>  Tutti i capi dei sacerdoti e il popolo moltiplicarono anch'essi le loro infedeltà, seguendo tutte le abominazioni delle genti; e contaminarono la casa dell'Eterno, ch'egli avea santificata a Gerusalemme. </p>
<p id="v15"><sup><small>15</small></sup>  E l'Eterno, l'Iddio de' loro padri, mandò loro a più riprese degli ammonimenti, per mezzo dei suoi messaggeri, poiché voleva risparmiare il suo popolo e la sua propria dimora: </p>
<p id="v16"><sup><small>16</small></sup>  ma quelli si beffarono de' messaggeri di Dio, sprezzarono le sue parole e schernirono i suoi profeti, finché l'ira dell'Eterno contro il suo popolo arrivò al punto che non ci fu più rimedio. </p>
<p id="v17"><sup><small>17</small></sup>  Allora egli fece salire contro ad essi il re dei Caldei, che uccise di spada i loro giovani nella casa del loro santuario, e non risparmiò né giovane, né fanciulla, né vecchiaia, né canizie. L'Eterno gli diè nelle mani ogni cosa. </p>
<p id="v18"><sup><small>18</small></sup>  Nebucadnetsar portò a Babilonia tutti gli utensili della casa di Dio, grandi e piccoli, i tesori della casa dell'Eterno, e i tesori del re e dei suoi capi. </p>
<p id="v19"><sup><small>19</small></sup>  I Caldei incendiarono la casa di Dio, demolirono le mura di Gerusalemme, dettero alle fiamme tutti i suoi palazzi, e ne distrussero tutti gli oggetti preziosi. </p>
<p id="v20"><sup><small>20</small></sup>  E Nebucadnetsar menò in cattività a Babilonia quelli ch'erano scampati dalla spada; ed essi furono assoggettati a lui ed ai suoi figliuoli, fino all'avvento del regno di Persia </p>
<p id="v21"><sup><small>21</small></sup>  (affinché s'adempisse la parola dell'Eterno pronunziata per bocca di Geremia), fino a che il paese avesse goduto de' suoi sabati; difatti esso dovette riposare per tutto il tempo della sua desolazione, finché furon compiuti i settant'anni. </p>
<p id="v22"><sup><small>22</small></sup>  Nel primo anno di Ciro, re di Persia, affinché s'adempisse la parola dell'Eterno pronunziata per bocca di Geremia, l'Eterno destò lo spirito di Ciro, re di Persia, il quale, a voce e per iscritto, fece pubblicare per tutto il suo regno quest'editto: </p>
<p id="v23"><sup><small>23</small></sup>  'Così dice Ciro, re di Persia: L'Eterno, l'Iddio de' cieli, m'ha dato tutti i regni della terra, ed egli m'ha comandato di edificargli una casa in Gerusalemme, ch'è in Giuda. Chiunque tra voi è del suo popolo, sia l'Eterno, il suo Dio, con lui, e parta!' <sup id="cite1"><a href="#fn1">[1]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/2_Chronicles/35">II Cronache - Capitolo 35</a></td>
        <td><a href="/it/Bible/2_Chronicles/Index">Indice</a></td>
        <td> </td>
      </tr>
    </tbody>
  </table>
</figure>
<h2>Riferimenti</h2>
<div>
<ol>
  <li id="fn1"><a href="#cite1">↑</a> 36:23 <i>Un solo Dio in cielo</i>: <a href="/it/The_Urantia_Book/79#p1_9">LU 79:1.9</a>. </li>
</ol>
</div>
