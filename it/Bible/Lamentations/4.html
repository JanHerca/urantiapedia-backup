<!--
title: Lamentazioni - Capitolo 4
description: 
published: true
date: 2022-10-7T1:7:41Z
tags: bible, bible—lamentations
editor: ckeditor
dateCreated: 2022-8-14T13:44:31Z
-->

<figure class="table chapter-navigator">
  <table>
    <tbody>
      <tr>
        <td><a href="/it/Bible/Lamentations/3">Lamentazioni - Capitolo 3</a></td>
        <td><a href="/it/Bible/Lamentations/Index">Indice</a></td>
        <td><a href="/it/Bible/Lamentations/5">Lamentazioni - Capitolo 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Come mai s'è oscurato l'oro, s'è alterato l'oro più puro? Come mai le pietre del santuario si trovano sparse qua e là ai canti di tutte le strade? </p>
<p id="v2"><sup><small>2</small></sup>  I nobili figliuoli di Sion, pregiati al pari dell'oro fino, come mai son reputati quali vasi di terra, opera di mani di vasaio? </p>
<p id="v3"><sup><small>3</small></sup>  Perfino gli sciacalli porgon le mammelle e allattano i lor piccini; la figliuola del mio popolo è divenuta crudele, come gli struzzi del deserto. </p>
<p id="v4"><sup><small>4</small></sup>  La lingua del lattante gli s'attacca al palato, per la sete; i bambini chiedon del pane, e non v'è chi gliene dia. </p>
<p id="v5"><sup><small>5</small></sup>  Quelli che si nutrivano di cibi delicati cadon d'inedia per le strade; quelli ch'erano allevati nella porpora abbracciano il letamaio. </p>
<p id="v6"><sup><small>6</small></sup>  Il castigo dell'iniquità della figliuola del mio popolo è maggiore di quello del peccato di Sodoma, che fu distrutta in un attimo, senza che mano d'uomo la colpisse. </p>
<p id="v7"><sup><small>7</small></sup>  I suoi principi erano più splendenti della neve, più bianchi del latte; aveano il corpo più vermiglio del corallo, il loro volto era uno zaffiro. </p>
<p id="v8"><sup><small>8</small></sup>  Il loro aspetto è ora più cupo del nero; non si riconoscon più per le vie; la loro pelle è attaccata alle ossa, è secca, è diventata come un legno. </p>
<p id="v9"><sup><small>9</small></sup>  Più felici sono stati gli uccisi di spada di quelli che muoion di fame; poiché questi deperiscono estenuati, per mancanza de' prodotti dei campi. </p>
<p id="v10"><sup><small>10</small></sup>  Delle donne, pur sì pietose, hanno con le lor mani fatto cuocere i loro bambini, che han servito loro di cibo, nella ruina della figliuola del mio popolo. </p>
<p id="v11"><sup><small>11</small></sup>  L'Eterno ha esaurito il suo furore, ha riversata l'ardente sua ira, ha acceso in Sion un fuoco, che ne ha divorato le fondamenta. </p>
<p id="v12"><sup><small>12</small></sup>  Né i re della terra né alcun abitante del mondo avrebbero mai creduto che l'avversario, il nemico, sarebbe entrato nelle porte di Gerusalemme. </p>
<p id="v13"><sup><small>13</small></sup>  Così è avvenuto per via de' peccati de' suoi profeti, delle iniquità dei suoi sacerdoti, che hanno sparso nel mezzo di lei il sangue dei giusti. </p>
<p id="v14"><sup><small>14</small></sup>  Essi erravan come ciechi per le strade, lordati di sangue, in guisa che non si potevano toccare le loro vesti. </p>
<p id="v15"><sup><small>15</small></sup>  'Fatevi in là! Un impuro!' si gridava al loro apparire; 'Fatevi in là! Fatevi in là! Non lo toccate!' Quando fuggivano, erravan qua e là, e si diceva fra le nazioni: 'Non restino più qui!' </p>
<p id="v16"><sup><small>16</small></sup>  La faccia dell'Eterno li ha dispersi, egli non volge più verso loro il suo sguardo; non s'è portato rispetto ai sacerdoti, né s'è avuto pietà dei vecchi. </p>
<p id="v17"><sup><small>17</small></sup>  E a noi si consumavano ancora gli occhi in cerca d'un soccorso, aspettato invano; dai nostri posti di vedetta scrutavamo la venuta d'una nazione che non potea salvarci. </p>
<p id="v18"><sup><small>18</small></sup>  Si spiavano i nostri passi, impedendoci di camminare per le nostre piazze. 'La nostra fine è prossima', dicevamo: 'I nostri giorni son compiuti, la nostra fine è giunta!' </p>
<p id="v19"><sup><small>19</small></sup>  I nostri persecutori sono stati più leggeri delle aquile de' cieli; ci han dato la caccia su per le montagne, ci han teso agguati nel deserto. </p>
<p id="v20"><sup><small>20</small></sup>  Colui che ci fa respirare, l'unto dell'Eterno, è stato preso nelle loro fosse; egli, del quale dicevamo: 'Alla sua ombra noi vivremo fra le nazioni'. </p>
<p id="v21"><sup><small>21</small></sup>  Rallegrati, gioisci, o figliuola d'Edom, che dimori nel paese di Uts! Anche fino a te passerà la coppa; tu t'inebrierai e ti nuderai. </p>
<p id="v22"><sup><small>22</small></sup>  Il castigo della tua iniquità è finito, o figliuola di Sion! Egli non ti manderà più in cattività; egli punisce l'iniquità tua, o figliuola d'Edom, mette allo scoperto i tuoi peccati. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/it/Bible/Lamentations/3">Lamentazioni - Capitolo 3</a></td>
        <td><a href="/it/Bible/Lamentations/Index">Indice</a></td>
        <td><a href="/it/Bible/Lamentations/5">Lamentazioni - Capitolo 5</a></td>
      </tr>
    </tbody>
  </table>
</figure>
