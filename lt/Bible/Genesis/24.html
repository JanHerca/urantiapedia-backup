<!--
title: Pradžios knyga - Skyrius 24
description: 
published: true
date: 2023-11-8T21:52:7Z
tags: bible, bible—genesis
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Genesis/23">
          <span class="mdi mdi-arrow-left-drop-circle"></span><span class="pl-2">Pradžios knyga - Skyrius 23</span>
        </a>
        </td>
        <td>
        <a href="/lt/Bible/Genesis/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Genesis/25">
          <span class="pr-2">Pradžios knyga - Skyrius 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Abraomas paseno ir sulaukė žilos senatvės. Viešpats viskuo jį laimino. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Abraomas tarė savo namų vyriausiajam tarnui, kuris prižiūrėjo visa, kas jam priklausė: “Dėk savo ranką po mano šlaunimi, <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  kad prisaikdinčiau tave Viešpaties, žemės ir dangaus Dievo vardu, kad neimsi žmonos mano sūnui iš kanaaniečių dukterų, tarp kurių gyvenu, <sup id="cite3"><a href="#fn3">[3]</a></sup></p>
<p id="v4"><sup><small>4</small></sup>  bet vyksi į mano kraštą, pas mano gimines, ir ten paimsi žmoną mano sūnui Izaokui”. </p>
<p id="v5"><sup><small>5</small></sup>  Tarnas jam atsakė: “O gal ta moteris nenorės eiti su manimi į šitą kraštą? Ar tuomet turėsiu sugrąžinti tavo sūnų į tą kraštą, iš kurio išvykai?” </p>
<p id="v6"><sup><small>6</small></sup>  Abraomas jam tarė: “Saugokis, kad negrąžintum mano sūnaus tenai! </p>
<p id="v7"><sup><small>7</small></sup>  Viešpats, dangaus Dievas, kuris mane išvedė iš mano tėvo namų, iš mano gimtojo krašto, man kalbėjo ir prisiekė: ‘Tavo palikuonims duosiu šį kraštą’. Jis siųs savo angelą pirma tavęs, ir tu iš ten paimsi žmoną mano sūnui. </p>
<p id="v8"><sup><small>8</small></sup>  O jei ta moteris nenorės eiti su tavimi, būsi laisvas nuo šito įpareigojimo. Tik mano sūnaus nesugrąžink tenai!” </p>
<p id="v9"><sup><small>9</small></sup>  Tada tarnas padėjo savo ranką po savo valdovo Abraomo šlaunimi ir jam prisiekė. </p>
<p id="v10"><sup><small>10</small></sup>  Tarnas ėmė dešimt savo valdovo kupranugarių, geriausių bei brangiausių dovanų ir išvyko į Mesopotamiją, į Nahoro miestą. </p>
<p id="v11"><sup><small>11</small></sup>  Vakare leido kupranugariams pailsėti už miesto, prie vandens šulinio, tuo metu, kai moterys eina semti vandens. </p>
<p id="v12"><sup><small>12</small></sup>  Jis meldėsi: “Viešpatie, mano valdovo Abraomo Dieve, duok man sėkmę šiandien ir tuo parodyk savo malonę mano valdovui Abraomui! </p>
<p id="v13"><sup><small>13</small></sup>  Štai stoviu prie šulinio, o miesto gyventojų dukterys ateis semti vandens. </p>
<p id="v14"><sup><small>14</small></sup>  Jei mergaitė, kuriai sakysiu: ‘Prašau, palenk savo ąsotį ir leisk man atsigerti’, atsakys: ‘Gerk! Aš ir tavo kupranugarius pagirdysiu’, ji bus ta, kurią paskyrei savo tarnui Izaokui. Iš to suprasiu, kad parodei malonę mano valdovui”. </p>
<p id="v15"><sup><small>15</small></sup>  Jam dar nebaigus kalbėti, atėjo Rebeka, Abraomo brolio Nahoro žmonos Milkos sūnaus Betuelio duktė, nešina ąsočiu ant peties. </p>
<p id="v16"><sup><small>16</small></sup>  Mergina buvo labai graži, mergaitė, kurios joks vyras nebuvo pažinęs. Ji, nusileidusi prie šulinio ir pasisėmusi vandens, lipo aukštyn. </p>
<p id="v17"><sup><small>17</small></sup>  Tarnas nuskubėjo jos pasitikti ir tarė: “Duok man truputį vandens atsigerti iš savo ąsočio!” </p>
<p id="v18"><sup><small>18</small></sup>  Ji atsakė: “Gerk, mano viešpatie!” Skubiai nuleidusi ąsotį sau ant rankos, davė jam gerti. </p>
<p id="v19"><sup><small>19</small></sup>  Jam atsigėrus, ji tarė: “Ir tavo kupranugarius pagirdysiu”. </p>
<p id="v20"><sup><small>20</small></sup>  Skubiai išpylusi savo ąsotį į lovį, vėl nubėgo prie šulinio. Taip ji pagirdė visus jo kupranugarius. </p>
<p id="v21"><sup><small>21</small></sup>  Tuo metu jis tylomis ją stebėjo, norėdamas patirti, ar Viešpats padarė jo kelionę sėkmingą, ar ne. </p>
<p id="v22"><sup><small>22</small></sup>  Kupranugariams atsigėrus, jis išėmė auksinę sagtį kaktai, sveriančią pusę šekelio, ir dvi apyrankes, sveriančias dešimt šekelių aukso, </p>
<p id="v23"><sup><small>23</small></sup>  ir klausė: “Kieno duktė esi? Ar yra tavo tėvo namuose mums vietos pernakvoti?” </p>
<p id="v24"><sup><small>24</small></sup>  Ji atsakė: “Aš esu duktė Betuelio, Milkos sūnaus, kurį ji pagimdė Nahorui”. </p>
<p id="v25"><sup><small>25</small></sup>  Ji tęsė: “Šiaudų ir pašaro pas mus daug, taip pat ir vietos nakvynei”. </p>
<p id="v26"><sup><small>26</small></sup>  Vyras nusilenkė ir pagarbino Viešpatį: </p>
<p id="v27"><sup><small>27</small></sup>  “Tebūna palaimintas Viešpats, mano valdovo Abraomo Dievas, kuris buvo malonus ir teisingas mano valdovui ir atvedė mane teisingu keliu į mano valdovo brolio namus!” </p>
<p id="v28"><sup><small>28</small></sup>  Mergaitė, nubėgusi namo, pranešė visiems, kas atsitiko. </p>
<p id="v29"><sup><small>29</small></sup>  Rebeka turėjo brolį, vardu Labaną. Ir Labanas išbėgo pas vyrą prie šulinio. </p>
<p id="v30"><sup><small>30</small></sup>  Pamatęs sagtį ir apyrankes ant sesers rankų ir išgirdęs sesers Rebekos žodžius: “Taip kalbėjo tas vyras”, atėjo jis pas tą vyrą, kuris stovėjo šalia kupranugarių prie šulinio, </p>
<p id="v31"><sup><small>31</small></sup>  ir jam tarė: “Ateik pas mus, Viešpaties palaimintasis! Ko stovi lauke? Aš paruošiau namą ir vietą kupranugariams”. </p>
<p id="v32"><sup><small>32</small></sup>  Taip jis tą vyrą parsivedė į savo namus, nubalnojo kupranugarius, padavė šiaudų bei pašaro jiems ir vandens jam ir su juo buvusiems vyrams kojoms nuplauti. </p>
<p id="v33"><sup><small>33</small></sup>  Ir jam buvo paduota maisto, bet jis tarė: “Aš nevalgysiu, kol nepasakysiu, dėl ko esu siųstas”. Labanas tarė: “Kalbėk!” </p>
<p id="v34"><sup><small>34</small></sup>  Jis tarė: “Aš esu Abraomo tarnas. </p>
<p id="v35"><sup><small>35</small></sup>  Viešpats labai palaimino mano valdovą: jis tapo didžiu ir Jis jam davė avių ir galvijų, sidabro ir aukso, tarnų ir tarnaičių, kupranugarių ir asilų. </p>
<p id="v36"><sup><small>36</small></sup>  Mano valdovo žmona Sara senatvėje pagimdė sūnų mano valdovui, kuriam jis atidavė viską, ką turėjo. <sup id="cite4"><a href="#fn4">[4]</a></sup></p>
<p id="v37"><sup><small>37</small></sup>  Mano valdovas mane prisaikdino: ‘Neimk mano sūnui žmonos iš kanaaniečių dukterų, kurių šalyje gyvenu, </p>
<p id="v38"><sup><small>38</small></sup>  bet keliauk į mano tėvo namus, pas mano gimines, ir ten surask mano sūnui žmoną’. </p>
<p id="v39"><sup><small>39</small></sup>  Tada atsakiau savo valdovui: ‘O gal ta moteris nesutiks keliauti su manimi?’ </p>
<p id="v40"><sup><small>40</small></sup>  Bet jis man tarė: ‘Viešpats, kurio akivaizdoje vaikščioju, siųs su tavimi angelą ir padarys tavo kelionę sėkmingą, ir tu paimsi mano sūnui žmoną iš mano giminės ir iš mano tėvo namų. </p>
<p id="v41"><sup><small>41</small></sup>  Jeigu, tau atvykus pas mano gimines, jie tau jos neduos, būsi laisvas nuo priesaikos’. </p>
<p id="v42"><sup><small>42</small></sup>  Šiandien, atėjęs prie šulinio, tariau: ‘Viešpatie, mano valdovo Abraomo Dieve, jei darai mano kelionę sėkmingą, </p>
<p id="v43"><sup><small>43</small></sup>  tai aš dabar atsistosiu prie šito vandens šulinio. Ta mergaitė, kuriai atėjus semti vandens tarsiu: ‘Duok man truputį vandens atsigerti iš savo ąsočio’, </p>
<p id="v44"><sup><small>44</small></sup>  o ji atsakys: ‘Gerk, ir tavo kupranugarius pagirdysiu’, bus moteris, kurią Viešpats paskyrė mano valdovo sūnui’. </p>
<p id="v45"><sup><small>45</small></sup>  Man dar nebaigus kalbėti, atėjo Rebeka su ąsočiu ant peties ir, nusileidusi prie šulinio, sėmė. Tada jai tariau: ‘Duok man gerti!’ </p>
<p id="v46"><sup><small>46</small></sup>  Ji, skubiai nuleidusi ąsotį nuo peties, tarė: ‘Gerk! Aš ir tavo kupranugarius pagirdysiu!’ Aš gėriau, o ji pagirdė ir kupranugarius. </p>
<p id="v47"><sup><small>47</small></sup>  Po to paklausiau: ‘Kieno tu duktė?’ Ji atsakė: ‘Esu duktė Betuelio, Nahoro sūnaus, kurį Milka jam pagimdė’. Tada užkabinau sagtį ant jos kaktos ir uždėjau apyrankes jai ant rankų. </p>
<p id="v48"><sup><small>48</small></sup>  Nusilenkęs pagarbinau Viešpatį ir palaiminau mano valdovo Abraomo Viešpatį Dievą, kuris mane atvedė teisingu keliu, kad imčiau mano valdovo brolio dukterį jo sūnui. </p>
<p id="v49"><sup><small>49</small></sup>  Taigi dabar, jei norite parodyti mano valdovui malonę ir ištikimybę, sakykite, o jei ne, tai pasakykite man, kad galėčiau pasukti į dešinę ar į kairę”. </p>
<p id="v50"><sup><small>50</small></sup>  Tada Labanas ir Betuelis atsakė: “Tai Viešpaties padaryta. Negalime nei prieštarauti, nei pritarti. </p>
<p id="v51"><sup><small>51</small></sup>  Štai Rebeka yra tavo akivaizdoje. Imk ją ir eik, tebūna ji tavo valdovo sūnaus žmona, kaip Viešpats kalbėjo”. </p>
<p id="v52"><sup><small>52</small></sup>  Išgirdęs jų žodžius, Abraomo tarnas pagarbino Viešpatį, nusilenkdamas iki žemės. </p>
<p id="v53"><sup><small>53</small></sup>  Tarnas, išėmęs sidabrinių ir auksinių indų bei drabužių, juos dovanojo Rebekai; be to, jis dovanojo vertingų daiktų jos broliui ir motinai. </p>
<p id="v54"><sup><small>54</small></sup>  Jie valgė, gėrė ir pasiliko tenai per naktį. Rytą, jiems atsikėlus, jis tarė: “Leiskite man keliauti pas mano valdovą”. </p>
<p id="v55"><sup><small>55</small></sup>  Jos brolis ir motina prašė: “Tepasilieka mergina pas mus kurį laiką, nors dešimt dienų, po to išleisime”. </p>
<p id="v56"><sup><small>56</small></sup>  Jis atsakė: “Netrukdykite manęs, nes Viešpats padarė mano kelionę sėkmingą. Leiskite man grįžti pas savo valdovą”. </p>
<p id="v57"><sup><small>57</small></sup>  Jie tarė: “Pašaukime mergaitę ir jos paklauskime”. </p>
<p id="v58"><sup><small>58</small></sup>  Pašaukę Rebeką, klausė: “Ar keliausi su šiuo vyru?” Ji atsakė: “Taip, keliausiu”. </p>
<p id="v59"><sup><small>59</small></sup>  Tada jie išlydėjo Rebeką, jos auklę, Abraomo tarną ir jo vyrus. </p>
<p id="v60"><sup><small>60</small></sup>  Atsisveikindami jie laimino ją: “Mūsų sesuo, tapk nesuskaitomų tūkstančių motina, tavo palikuonys tevaldo savo priešų miestų vartus!” </p>
<p id="v61"><sup><small>61</small></sup>  Tada Rebeka ir jos tarnaitės išjojo ant kupranugarių, sekdamos tą vyrą. </p>
<p id="v62"><sup><small>62</small></sup>  Tuo metu Izaokas ėjo keliu nuo Lahai Roijo šulinio, nes jis gyveno pietų krašte. </p>
<p id="v63"><sup><small>63</small></sup>  Pavakary Izaokas buvo išėjęs į lauką pamąstyti. Pakėlęs akis, jis pamatė ateinančius kupranugarius. </p>
<p id="v64"><sup><small>64</small></sup>  Rebeka, pamačiusi Izaoką, nulipo nuo kupranugario </p>
<p id="v65"><sup><small>65</small></sup>  ir klausė tarną: “Kas tas vyras, kuris eina mums priešais per lauką?” Tarnas atsakė: “Jis yra mano valdovas!” Tada ji apsigaubė šydu. </p>
<p id="v66"><sup><small>66</small></sup>  Tarnas papasakojo Izaokui viską, ką buvo padaręs. </p>
<p id="v67"><sup><small>67</small></sup>  Izaokas įsivedė mergaitę į savo motinos palapinę. Jis paėmė Rebeką, ir ji tapo jo žmona, ir jis pamilo ją. Izaokas buvo paguostas po savo motinos mirties. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Genesis/23">
          <span class="mdi mdi-arrow-left-drop-circle"></span><span class="pl-2">Pradžios knyga - Skyrius 23</span>
        </a>
        </td>
        <td>
        <a href="/lt/Bible/Genesis/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Genesis/25">
          <span class="pr-2">Pradžios knyga - Skyrius 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 24:1 <i>Abraomo amžius</i>: <a href="/lt/The_Urantia_Book/93#p9_8">UK 93:9.8</a>. </li>
  <li id="fn2"><a href="#cite2">↑</a> 24:2-4,9 <i>Gavo Izaoką žmoną</i>: <a href="/lt/The_Urantia_Book/93#p9_4">UK 93:9.4</a>. </li>
  <li id="fn3"><a href="#cite3">↑</a> 24:3,7 <i>Vienas Dievas danguje</i>: <a href="/lt/The_Urantia_Book/79#p1_9">UK 79:1.9</a>. </li>
  <li id="fn4"><a href="#cite4">↑</a> 24:36-38,51 <i>Gavo Izaoką žmoną</i>: <a href="/lt/The_Urantia_Book/93#p9_4">UK 93:9.4</a>. </li>
</ol>
</div>
