<!--
title: Pradžios knyga - Skyrius 35
description: 
published: true
date: 2022-10-7T19:22:47Z
tags: bible, bible—genesis
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/34">Pradžios knyga - Skyrius 34</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/36">Pradžios knyga - Skyrius 36</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Dievas tarė Jokūbui: “Kelkis ir eik į Betelį, ir apsistok ten; pastatyk aukurą Dievui, kuris tau pasirodė, kai bėgai nuo savo brolio Ezavo”. </p>
<p id="v2"><sup><small>2</small></sup>  Jokūbas įsakė saviesiems ir visiems, buvusiems su juo: “Pašalinkite svetimus dievus, kurie yra tarp jūsų, apsivalykite ir pakeiskite drabužius! </p>
<p id="v3"><sup><small>3</small></sup>  Eikime į Betelį, ten pastatysiu aukurą Dievui, kuris mane išklausė pavojuje ir buvo su manimi kelyje, kuriuo aš ėjau!” </p>
<p id="v4"><sup><small>4</small></sup>  Jie atidavė Jokūbui visus svetimus dievus, kuriuos jie turėjo, ir auskarus, o Jokūbas juos užkasė po ąžuolu prie Sichemo. </p>
<p id="v5"><sup><small>5</small></sup>  Jie iškeliavo, ir siaubas nuo Dievo apėmė aplinkinius miestus, kad niekas nedrįso vytis Jokūbo sūnų. </p>
<p id="v6"><sup><small>6</small></sup>  Taip Jokūbas ir visi su juo esantys žmonės atėjo į Lūzą, dar vadinamą Beteliu, kuri yra Kanaano šalyje. </p>
<p id="v7"><sup><small>7</small></sup>  Ten jis pastatė aukurą ir tą vietą pavadino El Betelis, nes ten jam pasirodė Dievas, kai jis bėgo nuo savo brolio veido. </p>
<p id="v8"><sup><small>8</small></sup>  Ten mirė Debora, Rebekos auklė, ir buvo palaidota prie Betelio po ąžuolu, kurį pavadino Raudos ąžuolu. </p>
<p id="v9"><sup><small>9</small></sup>  Dievas vėl pasirodė Jokūbui, kai jis atvyko iš Mesopotamijos, ir jį palaimino. </p>
<p id="v10"><sup><small>10</small></sup>  Ir Dievas tarė jam: “Tavo vardas Jokūbas, bet tu nebesivadinsi Jokūbu. Tavo vardas bus Izraelis! </p>
<p id="v11"><sup><small>11</small></sup>  Aš esu Dievas Visagalis. Būk vaisingas ir dauginkis! Tauta ir daugelis tautų atsiras iš tavęs, ir karaliai išeis iš tavo strėnų! <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  Tą žemę, kurią daviau Abraomui ir Izaokui, atiduosiu tau ir po tavęs duosiu tavo palikuonims”. </p>
<p id="v13"><sup><small>13</small></sup>  Tada Dievas pasitraukė nuo jo iš tos vietos, kur su juo kalbėjo. </p>
<p id="v14"><sup><small>14</small></sup>  Jokūbas pastatė akmeninį paminklą toje vietoje, kur Dievas kalbėjo su juo, išliejo ant jo geriamąją auką ir aliejaus. </p>
<p id="v15"><sup><small>15</small></sup>  Jokūbas pavadino tą vietą, kur Dievas su juo kalbėjo, Beteliu. </p>
<p id="v16"><sup><small>16</small></sup>  Iš Betelio jie keliavo toliau. Nepasiekus Efratos, Rachelė gimdė, ir jos gimdymas buvo sunkus. </p>
<p id="v17"><sup><small>17</small></sup>  Jai esant gimdymo kančiose, pribuvėja jai tarė: “Nebijok! Ir šį kartą turėsi sūnų”. </p>
<p id="v18"><sup><small>18</small></sup>  Kai jos siela buvo beatsiskirianti, nes ji buvo prie mirties, ji pavadino jį Ben Oniu, bet tėvas jį pavadino Benjaminu. </p>
<p id="v19"><sup><small>19</small></sup>  Ir Rachelė mirė ir buvo palaidota prie kelio, einančio į Efratą, tai yra Betliejų. </p>
<p id="v20"><sup><small>20</small></sup>  Jokūbas pastatė ant jos kapo paminklą; tas Rachelės kapo paminklas tebestovi iki šios dienos. </p>
<p id="v21"><sup><small>21</small></sup>  Izraelis keliavo toliau ir apsistojęs pasistatė palapines anapus Edero bokšto. </p>
<p id="v22"><sup><small>22</small></sup>  Izraeliui gyvenant anoje šalyje, Rubenas miegojo su savo tėvo sugulove Bilha. Izraelis tai sužinojo. Jokūbo sūnų buvo dvylika. </p>
<p id="v23"><sup><small>23</small></sup>  Lėjos sūnūs: Jokūbo pirmagimis Rubenas, Simeonas, Levis, Judas, Isacharas ir Zabulonas. </p>
<p id="v24"><sup><small>24</small></sup>  Rachelės sūnūs: Juozapas ir Benjaminas. </p>
<p id="v25"><sup><small>25</small></sup>  Rachelės tarnaitės Bilhos sūnūs: Danas ir Neftalis. </p>
<p id="v26"><sup><small>26</small></sup>  Lėjos tarnaitės Zilpos sūnūs: Gadas ir Ašeras. Šitie yra Jokūbo sūnūs, gimę jam Mesopotamijoje. </p>
<p id="v27"><sup><small>27</small></sup>  Jokūbas atėjo pas savo tėvą Izaoką į Mamrę, į Kirjat Arbos miestą, tai yra Hebroną, kur Abraomas ir Izaokas buvo ateiviai. </p>
<p id="v28"><sup><small>28</small></sup>  Izaokas sulaukė šimto aštuoniasdešimties metų. </p>
<p id="v29"><sup><small>29</small></sup>  Ir Izaokas atidavė savo dvasią, ir mirė, ir susijungė su savo tauta, būdamas senas ir pasisotinęs gyvenimu. Jį palaidojo jo sūnūs Ezavas ir Jokūbas. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/34">Pradžios knyga - Skyrius 34</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/36">Pradžios knyga - Skyrius 36</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 35:11 <i>Tėvo juosmens</i>: <a href="/lt/The_Urantia_Book/74#p7_8">UK 74:7.8</a>.  <i>1 dalis: Visagalis</i>: <a href="/lt/The_Urantia_Book/96#p5_7">UK 96:5.7</a>. </li>
</ol>
</div>
