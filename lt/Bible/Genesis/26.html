<!--
title: Pradžios knyga - Skyrius 26
description: 
published: true
date: 2022-9-13T21:36:43Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/25">Pradžios knyga - Skyrius 25</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/27">Pradžios knyga - Skyrius 27</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Šalyje vėl kilo badas kaip anksčiau Abraomo laikais. Izaokas nuėjo pas filistinų karalių Abimelechą į Gerarą. </p>
<p id="v2"><sup><small>2</small></sup>  Jam pasirodė Viešpats ir tarė: “Neik į Egiptą. Gyvenk žemėje, kurią tau nurodysiu. </p>
<p id="v3"><sup><small>3</small></sup>  Būk kaip ateivis šitoje šalyje. Aš būsiu su tavimi ir laiminsiu tave, nes tau ir tavo palikuonims duosiu visas šias žemes ir ištesėsiu priesaiką, kurią daviau tavo tėvui Abraomui. </p>
<p id="v4"><sup><small>4</small></sup>  Aš padauginsiu tavo palikuonis, kad jų bus tiek, kiek danguje žvaigždžių, ir duosiu jiems visas šias žemes. Tavo palikuonyse bus palaimintos visos žemės giminės, <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  nes Abraomas paklausė mano balso ir laikėsi mano įstatymų, įsakymų, nuostatų ir nurodymų”. </p>
<p id="v6"><sup><small>6</small></sup>  Izaokas pasiliko Gerare. </p>
<p id="v7"><sup><small>7</small></sup>  Tos vietos vyrams, teiraujantis apie jo žmoną, jis sakė: “Ji mano sesuo”, nes jis bijojo sakyti: “Ji mano žmona”, kad tos vietos vyrai neužmuštų jo dėl Rebekos, nes ji buvo graži. </p>
<p id="v8"><sup><small>8</small></sup>  Pagyvenus ten ilgesnį laiką, pasitaikė, kad filistinų karalius Abimelechas, žiūrėdamas pro langą, pamatė Izaoką, glamonėjantį savo žmoną Rebeką. </p>
<p id="v9"><sup><small>9</small></sup>  Abimelechas pasišaukė Izaoką ir tarė: “Man aišku, kad ji tavo žmona! Kodėl sakei: ‘Ji mano sesuo’?” Izaokas jam atsakė: “Bijojau, kad nereikėtų dėl jos mirti”. </p>
<p id="v10"><sup><small>10</small></sup>  Tada Abimelechas tarė: “Kodėl mums taip padarei? Juk kas nors galėjo sugulti su tavo žmona, ir tu būtum apkaltinęs mus!” </p>
<p id="v11"><sup><small>11</small></sup>  Abimelechas įspėjo visą tautą: “Kas palies šitą vyrą ar jo žmoną, bus baudžiamas mirtimi”. </p>
<p id="v12"><sup><small>12</small></sup>  Izaokas įdirbo žemę ir gavo tais metais šimteriopą derlių, nes Viešpats jį laimino. </p>
<p id="v13"><sup><small>13</small></sup>  Ir jis tapo didis žmogus, ir toliau augo, ir plėtėsi, kol tapo labai didis. </p>
<p id="v14"><sup><small>14</small></sup>  Jis turėjo daug gyvulių ir avių, ir didelį skaičių tarnų, todėl jam pavydėjo filistinai. </p>
<p id="v15"><sup><small>15</small></sup>  Visus šulinius, kuriuos jo tėvo tarnai buvo iškasę Abraomo dienomis, filistinai užvertė žemėmis. </p>
<p id="v16"><sup><small>16</small></sup>  Abimelechas tarė Izaokui: “Pasitrauk nuo mūsų, nes tu pasidarei daug galingesnis už mus!” </p>
<p id="v17"><sup><small>17</small></sup>  Izaokas pasitraukė iš ten, pasistatė palapinę Geraros slėnyje ir ten gyveno. </p>
<p id="v18"><sup><small>18</small></sup>  Tada Izaokas vėl atkasė šulinius, kuriuos Abraomas, jo tėvas, buvo iškasęs ir filistinai, Abraomui mirus, buvo užvertę. Jis juos pavadino tais pačiais vardais, kuriais jo tėvas juos buvo pavadinęs. </p>
<p id="v19"><sup><small>19</small></sup>  Izaoko tarnai kasė šulinį slėnyje ir rado vandens versmę. <sup id="cite2"><a href="#fn2">[2]</a></sup></p>
<p id="v20"><sup><small>20</small></sup>  Geraro piemenys ginčijosi su Izaoko piemenimis: “Mums priklauso vanduo!” Jis pavadino tą šulinį Eseku, nes jie ginčijosi su juo. </p>
<p id="v21"><sup><small>21</small></sup>  Po to jis iškasė kitą šulinį, bet jie ir dėl to susiginčijo. Jis jį pavadino Sitna. </p>
<p id="v22"><sup><small>22</small></sup>  Iš ten jis kėlėsi toliau ir vėl iškasė šulinį. Dėl šito jie nebesiginčijo. Jis jį pavadino Rehobotu ir tarė: “Dabar mums Viešpats suteikė daug vietos, galėsime plėstis šalyje”. </p>
<p id="v23"><sup><small>23</small></sup>  Iš ten jis persikėlė į Beer Šebą. </p>
<p id="v24"><sup><small>24</small></sup>  Tą naktį pasirodė jam Viešpats ir tarė: “Aš esu tavo tėvo Abraomo Dievas. Nebijok! Aš esu su tavimi ir dėl mano tarno Abraomo laiminsiu tave bei padauginsiu tavo palikuonis”. </p>
<p id="v25"><sup><small>25</small></sup>  Izaokas čia pastatė aukurą ir šaukėsi Viešpaties vardo, ir čia jis ištiesė savo palapinę. Jo tarnai toje vietoje iškasė šulinį. </p>
<p id="v26"><sup><small>26</small></sup>  Abimelechas iš Geraro atvyko pas jį su savo draugu Achuzatu ir kariuomenės vadu Picholu. </p>
<p id="v27"><sup><small>27</small></sup>  Izaokas paklausė: “Ko atėjote? Juk jūs nekenčiate manęs ir mane išvarėte!” </p>
<p id="v28"><sup><small>28</small></sup>  Jie atsakė: “Mes aiškiai matome, kad Viešpats yra su tavimi, todėl sakome: ‘Tarkimės, sudarykime sandorą!’ </p>
<p id="v29"><sup><small>29</small></sup>  Nesielk su mumis piktai, juk ir mes tavęs neskriaudėme, gerai elgėmės su tavimi ir išleidome ramybėje. Tu esi Viešpaties palaimintasis!” </p>
<p id="v30"><sup><small>30</small></sup>  Izaokas iškėlė jiems pokylį, jie valgė ir gėrė. </p>
<p id="v31"><sup><small>31</small></sup>  Atsikėlę anksti rytą, jie sudarė sandorą. Po to Izaokas juos išleido, ir jie iškeliavo ramybėje. </p>
<p id="v32"><sup><small>32</small></sup>  Tą pačią dieną Izaoko tarnai atėję pranešė jam apie naujai iškastą šulinį, sakydami: “Mes radome vandens”. </p>
<p id="v33"><sup><small>33</small></sup>  Ir jis pavadino jį Šiba, todėl tas miestas ligi šios dienos tebevadinamas Beer Šeba. </p>
<p id="v34"><sup><small>34</small></sup>  Ezavas, turėdamas keturiasdešimt metų, vedė hetito Beerio dukterį Juditą ir hetito Elono dukterį Basmatą. </p>
<p id="v35"><sup><small>35</small></sup>  Jos apkartino Izaoko ir Rebekos gyvenimą. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/25">Pradžios knyga - Skyrius 25</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/27">Pradžios knyga - Skyrius 27</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 26:4 <i>Palaimintos visos tautos</i>: <a href="/lt/The_Urantia_Book/190#p5_4">UK 190:5.4</a>. </li>
  <li id="fn2"><a href="#cite2">↑</a> 26:19-22 <i>Šuliniai ir gretima žemė</i>: <a href="/lt/The_Urantia_Book/69#p9_11">UK 69:9.11</a>. </li>
</ol>
</div>
