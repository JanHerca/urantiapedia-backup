<!--
title: Pradžios knyga - Skyrius 25
description: 
published: true
date: 2022-10-7T19:22:47Z
tags: bible, bible—genesis
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/24">Pradžios knyga - Skyrius 24</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/26">Pradžios knyga - Skyrius 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Abraomas dar vedė kitą žmoną, vardu Ketūra. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Ji pagimdė Zimraną, Jokšaną, Medaną, Midjaną, Išbaką ir Šuachą. </p>
<p id="v3"><sup><small>3</small></sup>  Jokšanas turėjo du sūnus: Šebą ir Dedaną. Dedano sūnūs buvo: Ašūras, Letušas ir Leumas. </p>
<p id="v4"><sup><small>4</small></sup>  Midjano sūnūs buvo: Efa, Eferas, Henochas, Abida ir Eldava. Visi šitie yra Ketūros vaikai. </p>
<p id="v5"><sup><small>5</small></sup>  Abraomas atidavė Izaokui visa, ką turėjo. <sup id="cite2"><a href="#fn2">[2]</a></sup></p>
<p id="v6"><sup><small>6</small></sup>  O sugulovių sūnums Abraomas davė dovanų ir, dar gyvas būdamas, juos išsiuntė į rytų šalį, toliau nuo Izaoko. </p>
<p id="v7"><sup><small>7</small></sup>  Abraomas išgyveno šimtą septyniasdešimt penkerius metus. <sup id="cite3"><a href="#fn3">[3]</a></sup></p>
<p id="v8"><sup><small>8</small></sup>  Abraomas mirė sulaukęs žilos senatvės ir pasisotinęs gyvenimu. Jis susijungė su savo tauta. <sup id="cite4"><a href="#fn4">[4]</a></sup></p>
<p id="v9"><sup><small>9</small></sup>  Jį palaidojo jo sūnūs Izaokas ir Izmaelis Machpelos oloje, Coharo sūnaus hetito Efrono lauke, kuris buvo ties Mamre. </p>
<p id="v10"><sup><small>10</small></sup>  Tą lauką Abraomas buvo pirkęs iš hetitų. Ten yra palaidoti Abraomas ir jo žmona Sara. </p>
<p id="v11"><sup><small>11</small></sup>  Abraomui mirus, Dievas laimino jo sūnų Izaoką, kuris gyveno prie Lahai Roijo šulinio. </p>
<p id="v12"><sup><small>12</small></sup>  Šitie yra palikuonys Izmaelio, Abraomo sūnaus, kurį egiptietė Hagara, Saros tarnaitė, pagimdė Abraomui. </p>
<p id="v13"><sup><small>13</small></sup>  Šitie yra jų vardai, kaip jie buvo vadinami savo giminėse: Izmaelio pirmagimis Nebajotas ir Kedaras, Adbeelis, Mibsamas, </p>
<p id="v14"><sup><small>14</small></sup>  Mišma, Dūma, Masa, </p>
<p id="v15"><sup><small>15</small></sup>  Hadaras, Tema, Jetūras, Nafišas ir Kedma. </p>
<p id="v16"><sup><small>16</small></sup>  Šitie yra Izmaelio sūnūs ir jų vardai pagal jų miestus ir gyvenvietes. Dvylika kunigaikščių savo giminėse. </p>
<p id="v17"><sup><small>17</small></sup>  Izmaelis gyveno šimtą trisdešimt septynerius metus. Jis mirė ir susijungė su savo tauta. </p>
<p id="v18"><sup><small>18</small></sup>  Izmaelio palikuonys gyveno nuo Havilos iki Šūro, priešais Egiptą, Ašūro link. Jis mirė visų savo brolių akivaizdoje. </p>
<p id="v19"><sup><small>19</small></sup>  Šita yra Abraomo sūnaus Izaoko giminė. Abraomas turėjo sūnų Izaoką. </p>
<p id="v20"><sup><small>20</small></sup>  Izaokas, turėdamas keturiasdešimt metų, vedė Rebeką, Betuelio iš Mesopotamijos dukterį, Labano seserį. </p>
<p id="v21"><sup><small>21</small></sup>  Izaokas meldėsi už savo žmoną, nes ji buvo nevaisinga. Viešpats išklausė jo maldą, ir jo žmona Rebeka pastojo. </p>
<p id="v22"><sup><small>22</small></sup>  Kūdikiai kovojo tarpusavyje jos įsčiose, ir ji tarė: “Jei taip yra, tai kodėl man taip?” Ji nuėjo pasiklausti Viešpaties. </p>
<p id="v23"><sup><small>23</small></sup>  Viešpats jai tarė: “Dvi tautos yra tavo įsčiose, dvi giminės gims iš tavęs ir persiskirs. Viena giminė bus galingesnė už kitą, vyresnysis tarnaus jaunesniajam”. </p>
<p id="v24"><sup><small>24</small></sup>  Atėjus metui gimdyti, gimė dvynukai. </p>
<p id="v25"><sup><small>25</small></sup>  Pirmasis buvo visas plaukuotas; jie pavadino jį Ezavu. </p>
<p id="v26"><sup><small>26</small></sup>  Jo brolis gimdamas laikėsi Ezavo kulnies; jį pavadino Jokūbu. Tuo laiku Izaokui buvo šešiasdešimt metų. </p>
<p id="v27"><sup><small>27</small></sup>  Berniukams užaugus, Ezavas tapo geru medžiotoju, laukų žmogumi, o Jokūbas buvo ramus ir mėgo gyventi palapinėse. </p>
<p id="v28"><sup><small>28</small></sup>  Izaokas mylėjo Ezavą, nes mėgo jo sumedžiotą žvėrieną, bet Rebeka labiau mylėjo Jokūbą. </p>
<p id="v29"><sup><small>29</small></sup>  Kartą Jokūbas išsivirė viralą, o Ezavas parėjo iš lauko nuvargęs. </p>
<p id="v30"><sup><small>30</small></sup>  Ezavas tarė Jokūbui: “Duok man savo raudonojo viralo, nes aš esu nuvargęs!” Todėl jį praminė Edomu. </p>
<p id="v31"><sup><small>31</small></sup>  O Jokūbas pasakė: “Parduok man savo pirmagimio teisę”. </p>
<p id="v32"><sup><small>32</small></sup>  Ezavas tarė: “Aš mirštu, ką gi man padės pirmagimystė?” </p>
<p id="v33"><sup><small>33</small></sup>  Jokūbas pasakė: “Prisiek man!” Taip jis prisiekė ir pardavė Jokūbui savo pirmagimio teisę. </p>
<p id="v34"><sup><small>34</small></sup>  Tada Jokūbas davė Ezavui duonos ir lęšių viralo. Jis valgė, gėrė ir pavalgęs išėjo. Taip Ezavas paniekino savo pirmagimystę. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/24">Pradžios knyga - Skyrius 24</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/26">Pradžios knyga - Skyrius 26</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 25:1 <i>Ketura ne žmona</i>: <a href="/lt/The_Urantia_Book/93#p9_8">UK 93:9.8</a>. </li>
  <li id="fn2"><a href="#cite2">↑</a> 25:5 <i>Izaoko palikimas</i>: <a href="/lt/The_Urantia_Book/93#p9_8">UK 93:9.8</a>. </li>
  <li id="fn3"><a href="#cite3">↑</a> 25:7-8 <i>Abraomo amžius</i>: <a href="/lt/The_Urantia_Book/93#p9_8">UK 93:9.8</a>. </li>
  <li id="fn4"><a href="#cite4">↑</a> 25:8 <i>Abraomo mirtis</i>: <a href="/lt/The_Urantia_Book/93#p9_4">UK 93:9.4</a>.  <i>Atsisakykite vaiduoklio</i>: <a href="/lt/The_Urantia_Book/86#p5_2">UK 86:5.2</a>. </li>
</ol>
</div>
