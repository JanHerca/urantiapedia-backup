<!--
title: Pradžios knyga - Skyrius 44
description: 
published: true
date: 2022-10-7T19:22:47Z
tags: bible, bible—genesis
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/43">Pradžios knyga - Skyrius 43</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/45">Pradžios knyga - Skyrius 45</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Juozapas įsakė savo namų prievaizdui: “Pripilk tų vyrų maišus, kiek tik jie pajėgia panešti, ir įdėk kiekvieno pinigus į jo maišą. </p>
<p id="v2"><sup><small>2</small></sup>  O mano sidabrinę taurę įdėk į jauniausiojo maišą kartu su pinigais už javus”. Jis padarė, kaip Juozapas buvo įsakęs. </p>
<p id="v3"><sup><small>3</small></sup>  Rytui išaušus, išleido juos su jų asilais. </p>
<p id="v4"><sup><small>4</small></sup>  Vos tik jiems išėjus iš miesto, Juozapas tarė namų prievaizdui: “Vykis tuos vyrus ir, juos pasivijęs, sakyk: ‘Kodėl jūs atsilyginote piktu už gera? </p>
<p id="v5"><sup><small>5</small></sup>  Kodėl pavogėte mano valdovo sidabrinę taurę? Ar ne iš jos geria mano valdovas ir ar ne su ja jis buria? Jūs blogai pasielgėte’ ”. </p>
<p id="v6"><sup><small>6</small></sup>  Prievaizdas, juos pasivijęs, kalbėjo tuos žodžius. </p>
<p id="v7"><sup><small>7</small></sup>  Jie atsakė jam: “Kodėl mūsų viešpats taip kalba? Gink Dieve, kad tavo tarnai taip pasielgtų! </p>
<p id="v8"><sup><small>8</small></sup>  Pinigus, kuriuos radome maišuose, atnešėme atgal iš Kanaano šalies. Kaip tad mes vogsime iš tavo valdovo namų sidabrą ar auksą? </p>
<p id="v9"><sup><small>9</small></sup>  Pas kurį iš mūsų ją rasi, tas temiršta, o mes visi tapsime tavo valdovo vergais”. </p>
<p id="v10"><sup><small>10</small></sup>  Jis atsakė: “Tebūna, kaip sakote! Pas kurį rasiu taurę, taps vergu, o visi kiti būsite nekalti”. </p>
<p id="v11"><sup><small>11</small></sup>  Tada kiekvienas jų skubiai pastatė savo maišą ant žemės ir atrišo jį. </p>
<p id="v12"><sup><small>12</small></sup>  Jis ėmė ieškoti, pradėjo nuo vyriausiojo ir baigė jauniausiuoju. Ir rado taurę Benjamino maiše. </p>
<p id="v13"><sup><small>13</small></sup>  Jie persiplėšė drabužius, uždėjo maišus ant savo asilų ir sugrįžo į miestą. </p>
<p id="v14"><sup><small>14</small></sup>  Judas ir jo broliai atėjo į Juozapo namus, nes jis dar buvo ten. Jie puolė prieš jį ant žemės. </p>
<p id="v15"><sup><small>15</small></sup>  Juozapas tarė jiems: “Ką padarėte! Argi nežinojote, kad toks vyras kaip aš tikrai moku burti?” </p>
<p id="v16"><sup><small>16</small></sup>  Judas atsakė: “Ką besakysime mūsų valdovui? Kaip bekalbėsime? Ir kuo pasiteisinsime? Dievas rado tavo tarnų kaltę. Mes esame mūsų valdovo vergai, taip pat ir tas, pas kurį rasta taurė”. </p>
<p id="v17"><sup><small>17</small></sup>  Juozapas atsakė: “Gink Dieve, kad taip padaryčiau! Tik tas vyras, pas kurį rasta taurė, bus mano vergas, o jūs laisvi keliaukite pas savo tėvą!” </p>
<p id="v18"><sup><small>18</small></sup>  Tada priartėjo prie jo Judas ir tarė: “Mano valdove, prašau, leisk savo tarnui pasiaiškinti ir nesupyk ant savo tarno, nes esi kaip faraonas. </p>
<p id="v19"><sup><small>19</small></sup>  Mano valdove, tu klausei savo tarnų: ‘Ar jūs turite tėvą ar brolį?’ </p>
<p id="v20"><sup><small>20</small></sup>  Mes atsakėme: ‘Turime seną tėvą ir jauną brolį, gimusį jam senatvėje. Jo brolis yra miręs, ir jis yra vienintelis likęs iš savo motinos; tad tėvas jį myli’. </p>
<p id="v21"><sup><small>21</small></sup>  Tada liepei: ‘Atveskite, kad jį pamatyčiau savo akimis!’ </p>
<p id="v22"><sup><small>22</small></sup>  Mes atsakėme: ‘Berniukas negali palikti savo tėvo, nes tėvas mirs, jei paliks!’ </p>
<p id="v23"><sup><small>23</small></sup>  Tada, valdove, pasakei savo tarnams: ‘Jei jūsų jauniausias brolis neateis su jumis, nepasirodykite mano akyse!’ </p>
<p id="v24"><sup><small>24</small></sup>  Kai parėjome pas tavo tarną, mūsų tėvą, jam pranešėme tavo, valdove, žodžius. </p>
<p id="v25"><sup><small>25</small></sup>  Ir mūsų tėvas tarė: ‘Vėl nukeliavę nupirkite kiek maisto’. </p>
<p id="v26"><sup><small>26</small></sup>  Mes atsakėme: ‘Negalime keliauti! Tik jei leisi jauniausią brolį su mumis, keliausime. Mes negalime pasirodyti tam žmogui be mūsų jauniausiojo brolio’. </p>
<p id="v27"><sup><small>27</small></sup>  Tavo tarnas, mūsų tėvas, atsakė: ‘Jūs patys žinote, kad mano žmona man pagimdė du sūnus. </p>
<p id="v28"><sup><small>28</small></sup>  Vienas išėjo, ir aš pasakiau: ‘Jį sudraskė žvėris’. Ir aš jo daugiau nebemačiau. </p>
<p id="v29"><sup><small>29</small></sup>  Jei ir šitą paimsite iš manęs ir jam atsitiks nelaimė, nuvarysite mano žilus plaukus su sielvartu į kapus’. </p>
<p id="v30"><sup><small>30</small></sup>  Taigi, jei dabar pareisiu pas tavo tarną, mano tėvą, ir su mumis nebus berniuko, prie kurio tėvas labai prisirišęs, </p>
<p id="v31"><sup><small>31</small></sup>  jis numirs, matydamas, kad jo nėra su mumis. Ir tavo tarnai nuvarys tavo tarno, mūsų tėvo, žilus plaukus su sielvartu į kapus. </p>
<p id="v32"><sup><small>32</small></sup>  Tavo tarnas laidavo už berniuką savo tėvui, sakydamas: ‘Jei aš jo neparvesiu, būsiu nusikaltęs tau visą amžių’, </p>
<p id="v33"><sup><small>33</small></sup>  todėl prašau, valdove, palik mane berniuko vietoje tau vergauti, o berniukas tegrįžta su broliais! </p>
<p id="v34"><sup><small>34</small></sup>  Kaip galėčiau grįžti pas savo tėvą be jauniausiojo brolio ir matyti nelaimę, kuri ištiks mano tėvą”. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/43">Pradžios knyga - Skyrius 43</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/45">Pradžios knyga - Skyrius 45</a></td>
      </tr>
    </tbody>
  </table>
</figure>
