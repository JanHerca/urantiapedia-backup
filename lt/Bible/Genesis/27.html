<!--
title: Pradžios knyga - Skyrius 27
description: 
published: true
date: 2023-11-8T21:52:7Z
tags: bible, bible—genesis
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Genesis/26">
          <span class="mdi mdi-arrow-left-drop-circle"></span><span class="pl-2">Pradžios knyga - Skyrius 26</span>
        </a>
        </td>
        <td>
        <a href="/lt/Bible/Genesis/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Genesis/28">
          <span class="pr-2">Pradžios knyga - Skyrius 28</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Izaokas paseno, ir jo akys taip aptemo, kad jis nebegalėjo matyti. Jis pasišaukė savo vyresnįjį sūnų Ezavą ir tarė jam: “Mano sūnau”. Tas atsiliepė: “Aš čia”. </p>
<p id="v2"><sup><small>2</small></sup>  Jis tarė: “Aš jau pasenau, nežinau savo mirties dienos. </p>
<p id="v3"><sup><small>3</small></sup>  Imk savo medžioklės įrankius, strėlinę ir lanką, ir, išėjęs į lauką, sumedžiok ką nors. </p>
<p id="v4"><sup><small>4</small></sup>  Paruošk man valgį, kokį mėgstu, atnešk jį man, kad valgyčiau ir mano siela tave palaimintų, prieš man numirštant”. </p>
<p id="v5"><sup><small>5</small></sup>  Rebeka girdėjo Izaoką kalbant savo sūnui Ezavui. Kai Ezavas išėjo į lauką medžioti, </p>
<p id="v6"><sup><small>6</small></sup>  Rebeka tarė savo sūnui Jokūbui: “Aš girdėjau tėvą kalbant tavo broliui Ezavui: </p>
<p id="v7"><sup><small>7</small></sup>  ‘Sumedžiojęs ką, paruošk man skanų valgį, kad pavalgęs galėčiau tave palaiminti Viešpaties akivaizdoje prieš savo mirtį’. </p>
<p id="v8"><sup><small>8</small></sup>  Taigi dabar, sūnau, klausyk mano patarimo, ką tau sakysiu. </p>
<p id="v9"><sup><small>9</small></sup>  Eik ir išrink iš kaimenės du geriausius ožiukus ir atnešk, kad paruoščiau iš jų tėvo mėgstamą valgį. </p>
<p id="v10"><sup><small>10</small></sup>  Tu jį įneši tėvui, kad jis valgytų ir tave palaimintų prieš savo mirtį”. </p>
<p id="v11"><sup><small>11</small></sup>  Bet Jokūbas atsakė savo motinai Rebekai: “Mano brolio Ezavo kūnas apaugęs plaukais, o aš žmogus neplaukuotas. </p>
<p id="v12"><sup><small>12</small></sup>  Jei mano tėvas mane palytės, tada pasirodysiu kaip apgavikas. Taip užsitrauksiu prakeikimą­ne palaiminimą”. </p>
<p id="v13"><sup><small>13</small></sup>  Tačiau motina jam atsakė: “Sūnau, tas prakeikimas tekrinta ant manęs! Tik klausyk manęs ir nuėjęs atnešk, ką sakiau!” </p>
<p id="v14"><sup><small>14</small></sup>  Taigi jis nuėjęs atnešė motinai ožiukus, o ji pagamino skanų valgį, kurį mėgo tėvas. </p>
<p id="v15"><sup><small>15</small></sup>  Tada Rebeka, paėmusi savo vyriausiojo sūnaus Ezavo geriausius drabužius, kurie buvo namie, apvilko jais jaunesnįjį sūnų Jokūbą, </p>
<p id="v16"><sup><small>16</small></sup>  o ožiukų kailiais apvyniojo jo neplaukuotas rankas ir kaklą. </p>
<p id="v17"><sup><small>17</small></sup>  Tada ji padavė paruoštą valgį ir duonos savo sūnui Jokūbui. </p>
<p id="v18"><sup><small>18</small></sup>  Jokūbas, įėjęs pas savo tėvą, tarė: “Mano tėve!” O tas atsiliepė: “Aš čia. Kas tu esi, mano sūnau?” </p>
<p id="v19"><sup><small>19</small></sup>  Jokūbas atsakė: “Aš esu Ezavas, tavo pirmagimis. Padariau, kaip man liepei. Kelkis, sėsk ir valgyk, ką sumedžiojau, kad tavo siela palaimintų mane”. </p>
<p id="v20"><sup><small>20</small></sup>  Izaokas paklausė: “Kaipgi, mano sūnau, taip greitai suradai?” Tas atsakė: “Viešpats, tavo Dievas, suteikė man laimės”. </p>
<p id="v21"><sup><small>21</small></sup>  Izaokas tarė Jokūbui: “Prieik, kad galėčiau paliesti tave, mano sūnau, ir įsitikinčiau, ar tu tikrai esi mano sūnus Ezavas”. </p>
<p id="v22"><sup><small>22</small></sup>  Jokūbas priėjo prie savo tėvo. Tas, jį palietęs, tarė: “Balsas Jokūbo, bet rankos Ezavo”. </p>
<p id="v23"><sup><small>23</small></sup>  Jis neatpažino jo, nes rankos buvo plaukuotos kaip jo brolio Ezavo; taip Izaokas palaimino Jokūbą. </p>
<p id="v24"><sup><small>24</small></sup>  Tėvas paklausė: “Ar tu tikrai esi mano sūnus Ezavas?” Tas atsiliepė: “Taip, esu”. </p>
<p id="v25"><sup><small>25</small></sup>  Izaokas tarė: “Atnešk, ką sumedžiojai, kad mano siela galėtų tave palaiminti”. Jokūbas atnešė jam, ir šis valgė, ir jis atnešė jam vyno, ir šis gėrė. </p>
<p id="v26"><sup><small>26</small></sup>  Tada jo tėvas Izaokas jam tarė: “Prieik ir pabučiuok mane, sūnau!” </p>
<p id="v27"><sup><small>27</small></sup>  Šis priėjęs pabučiavo jį, o tėvas, užuodęs Ezavo drabužių kvapą, laimindamas jį tarė: “Mano sūnaus kvapas, kaip kvapas laukų, kuriuos palaimino Viešpats. </p>
<p id="v28"><sup><small>28</small></sup>  Tau Dievas teduoda dangaus rasos, derlingos žemės ir apsčiai javų bei vyno! </p>
<p id="v29"><sup><small>29</small></sup>  Tetarnauja tau tautos ir tenusilenkia prieš tave giminės! Viešpatauk savo broliams, ir tesilenkia prieš tave tavo motinos sūnūs! Kas tave keiktų, tebūna prakeiktas, o kas tave laimintų, tebūna palaimintas!” </p>
<p id="v30"><sup><small>30</small></sup>  Izaokui baigus laiminti Jokūbą ir jam tik išėjus iš savo tėvo Izaoko, jo brolis Ezavas grįžo iš medžioklės. </p>
<p id="v31"><sup><small>31</small></sup>  Jis irgi paruošė skanų valgį ir, atnešęs tėvui, tarė: “Kelkis, tėve, ir valgyk savo sūnaus medžioklės laimikio, kad tavo siela mane palaimintų!” </p>
<p id="v32"><sup><small>32</small></sup>  Bet Izaokas klausė: “Kas tu esi?” Šis atsakė: “Aš esu tavo sūnus, tavo pirmagimis Ezavas”. </p>
<p id="v33"><sup><small>33</small></sup>  Tada Izaokas išsigando ir drebėdamas tarė: “Kas gi buvo tas, kuris anksčiau sumedžiojo ir man atnešė valgį? Aš, prieš tau pareinant, valgiau ir jį palaiminau. Jis ir bus palaimintas!” </p>
<p id="v34"><sup><small>34</small></sup>  Ezavas, išgirdęs savo tėvo žodžius, pradėjo labai garsiai ir graudžiai verkti, sakydamas tėvui: “Mano tėve, palaimink ir mane!” </p>
<p id="v35"><sup><small>35</small></sup>  Bet tėvas atsakė: “Tavo brolis klasta gavo tavo palaiminimą”. </p>
<p id="v36"><sup><small>36</small></sup>  Ezavas tarė: “Teisingai jį pavadino Jokūbu. Juk jis jau du kartus apgavo mane: paėmė mano pirmagimio teisę ir štai dabar­tavo palaiminimą. Nejaugi tu man nepalikai palaiminimo?” </p>
<p id="v37"><sup><small>37</small></sup>  Izaokas atsakė Ezavui: “Aš jį padariau tavo valdovu ir visus jo brolius atidaviau jam tarnais, javais ir vynu jį aprūpinau. Ką gi galiu padaryti dėl tavęs, mano sūnau?” </p>
<p id="v38"><sup><small>38</small></sup>  Ezavas tarė tėvui: “Tėve, ar tik vieną turi palaiminimą? Palaimink ir mane!” Ir Ezavas balsu verkė. </p>
<p id="v39"><sup><small>39</small></sup>  Jo tėvas Izaokas atsakė: “Tu neturėsi derlingos žemės savo gyvenvietėje ir dangaus rasos. </p>
<p id="v40"><sup><small>40</small></sup>  Savo kardu tu maitinsies ir savo broliui tarnausi. Bet ateis laikas, kada pasipriešinsi ir nusimesi jo jungą”. </p>
<p id="v41"><sup><small>41</small></sup>  Ezavas nekentė Jokūbo dėl tėvo palaiminimo. Ir Ezavas sakė savo širdyje: “Artėja gedulo dienos dėl tėvo, tada užmušiu savo brolį Jokūbą!” </p>
<p id="v42"><sup><small>42</small></sup>  Rebekai buvo perduoti jos vyresniojo sūnaus žodžiai. Ji tada pasišaukė savo jaunesnįjį sūnų Jokūbą ir tarė: “Tavo brolis Ezavas rengiasi atkeršyti tau ir nori užmušti tave. </p>
<p id="v43"><sup><small>43</small></sup>  Taigi dabar, mano sūnau, klausyk manęs! Bėk pas mano brolį Labaną į Charaną </p>
<p id="v44"><sup><small>44</small></sup>  ir gyvenk pas jį, kol paliaus tavo brolio rūstybė, </p>
<p id="v45"><sup><small>45</small></sup>  kol tavo brolio pyktis atsileis ir jis pamirš, ką jam padarei! Po to aš nusiųsiu ką nors, kad tave pargabentų. Kodėl turėčiau jūsų abiejų netekti vieną dieną?” </p>
<p id="v46"><sup><small>46</small></sup>  Rebeka tarė Izaokui: “Man įgriso mano gyvenimas dėl hetitų dukterų. Jei dar ir Jokūbas ves hetitę, tai kam man begyventi?” </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Genesis/26">
          <span class="mdi mdi-arrow-left-drop-circle"></span><span class="pl-2">Pradžios knyga - Skyrius 26</span>
        </a>
        </td>
        <td>
        <a href="/lt/Bible/Genesis/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Genesis/28">
          <span class="pr-2">Pradžios knyga - Skyrius 28</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
