<!--
title: Pradžios knyga - Skyrius 41
description: 
published: true
date: 2022-10-7T19:22:47Z
tags: bible, bible—genesis
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/40">Pradžios knyga - Skyrius 40</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/42">Pradžios knyga - Skyrius 42</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Dvejiems metams praėjus, faraonas sapnavo: jis stovėjo prie upės, </p>
<p id="v2"><sup><small>2</small></sup>  ir iš jos išlipo septynios karvės, gražios ir riebios, ir jos ganėsi lankoje. </p>
<p id="v3"><sup><small>3</small></sup>  O po jų išlipo iš upės kitos septynios karvės, bjaurios ir liesos, ir atėjo prie tų karvių upės pakrantėje. </p>
<p id="v4"><sup><small>4</small></sup>  Liesosios karvės surijo anas septynias gražiąsias ir riebiąsias karves. Ir faraonas pabudo. </p>
<p id="v5"><sup><small>5</small></sup>  Vėl užmigęs sapnavo antrą kartą: septynios varpos išaugo iš vieno stiebo, pilnos ir gražios. </p>
<p id="v6"><sup><small>6</small></sup>  O po jų išdygo septynios tuščios ir rytų vėjo išdžiovintos varpos. </p>
<p id="v7"><sup><small>7</small></sup>  Tuščiosios varpos prarijo septynias pilnąsias ir gražiąsias varpas. Faraonas pabudo ir suprato, kad tai sapnas. </p>
<p id="v8"><sup><small>8</small></sup>  Tą rytą faraonas buvo neramus. Jis pasikvietė visus Egipto žynius ir išminčius ir papasakojo jiems savo sapnus, bet nebuvo nė vieno, kuris galėtų juos išaiškinti. </p>
<p id="v9"><sup><small>9</small></sup>  Tada vyno pilstytojų viršininkas kalbėjo faraonui: “Aš šiandien prisimenu savo nusikaltimus. </p>
<p id="v10"><sup><small>10</small></sup>  Faraonas buvo užsirūstinęs ant savo tarnų ir atidavė mane ir vyriausiąjį duonkepį uždaryti į sargybos viršininko kalėjimą. </p>
<p id="v11"><sup><small>11</small></sup>  Ir mudu sapnavome sapną tą pačią naktį, ir kiekvieno sapnas turėjo savo reikšmę. </p>
<p id="v12"><sup><small>12</small></sup>  Su mumis buvo jaunuolis hebrajas, sargybos viršininko vergas. Mes jam papasakojome savo sapnus, ir jis mums išaiškino mūsų sapnų reikšmę. </p>
<p id="v13"><sup><small>13</small></sup>  Kaip jis išaiškino, taip ir įvyko: mane sugrąžino į mano tarnybą, o aną pakorė”. </p>
<p id="v14"><sup><small>14</small></sup>  Tada faraonas pasiuntė pakviesti Juozapą, ir jie skubiai jį išleido iš kalėjimo. Jis, nusiskutęs ir pakeitęs drabužius, atėjo pas faraoną. </p>
<p id="v15"><sup><small>15</small></sup>  Faraonas tarė Juozapui: “Sapnavau sapną, ir nėra nė vieno, kuris galėtų jį išaiškinti. Aš girdėjau, kad tu gerai aiškini sapnus”. </p>
<p id="v16"><sup><small>16</small></sup>  Juozapas atsakė faraonui: “Ne aš, o Dievas duos faraonui palankų aiškinimą”. </p>
<p id="v17"><sup><small>17</small></sup>  Faraonas pasakojo Juozapui: “Sapnavau stovįs ant upės kranto. </p>
<p id="v18"><sup><small>18</small></sup>  Iš upės išlipo septynios karvės, riebios ir gražios, ir jos ganėsi lankoje. </p>
<p id="v19"><sup><small>19</small></sup>  Po jų išlipo kitos septynios karvės, menkos, labai bjaurios ir liesos. Aš nesu matęs tokių bjaurių karvių visoje Egipto šalyje. </p>
<p id="v20"><sup><small>20</small></sup>  Liesosios ir bjauriosios karvės surijo anas septynias riebiąsias karves. </p>
<p id="v21"><sup><small>21</small></sup>  Tačiau nebuvo žymu, kad jos būtų ką prarijusios; jos tebebuvo liesos kaip pradžioje. Po to aš pabudau. </p>
<p id="v22"><sup><small>22</small></sup>  Sapne aš dar regėjau: septynios varpos išaugo iš vieno stiebo, pilnos ir gražios. </p>
<p id="v23"><sup><small>23</small></sup>  Po jų išdygo septynios tuščios, plonos ir rytų vėjo išdžiovintos varpos. </p>
<p id="v24"><sup><small>24</small></sup>  Plonosios varpos prarijo septynias gražiąsias varpas. Aš tai papasakojau žyniams, bet nė vienas negalėjo išaiškinti”. </p>
<p id="v25"><sup><small>25</small></sup>  Juozapas atsakė faraonui: “Faraono sapnai reiškia vieną ir tą patį. Dievas parodė faraonui, ką Jis ketina daryti. </p>
<p id="v26"><sup><small>26</small></sup>  Septynios gražiosios karvės yra septyneri metai ir septynios gražiosios varpos yra septyneri metai. Sapnas reiškia vieną ir tą patį. </p>
<p id="v27"><sup><small>27</small></sup>  O septynios plonosios ir bjauriosios karvės ir septynios tuščiosios, rytų vėjo išdžiovintos varpos yra septyneri ateinančio bado metai. </p>
<p id="v28"><sup><small>28</small></sup>  Todėl aš sakiau faraonui, kad Dievas parodė jam, ką Jis ketina daryti. </p>
<p id="v29"><sup><small>29</small></sup>  Ateina septyneri didelio pertekliaus metai visoje Egipto šalyje. </p>
<p id="v30"><sup><small>30</small></sup>  Bet po jų seks septyneri bado metai, per kuriuos pasimirš buvusi gausa; badas sunaikins šalį. </p>
<p id="v31"><sup><small>31</small></sup>  Buvęs perteklius bus užmirštas šalyje dėl bado, nes jis bus labai baisus. </p>
<p id="v32"><sup><small>32</small></sup>  Du kartus pasikartojęs faraono sapnas reiškia, jog tai yra tikrai Dievo nustatyta ir greitai įvyks. </p>
<p id="v33"><sup><small>33</small></sup>  Dabar faraonas tegul parenka protingą ir sumanų vyrą ir paskiria jį Egipto šalies valdytoju. </p>
<p id="v34"><sup><small>34</small></sup>  Tegul įsako faraonas paskirti prievaizdus visoje šalyje, kurie surinks penktąją Egipto šalies derliaus dalį per septynerius derlingus metus. </p>
<p id="v35"><sup><small>35</small></sup>  Visą šitą būsimųjų gerų metų derlių tegul supila į aruodus, esančius faraono valdomuose miestuose, ir tegul saugoja jį maistui. </p>
<p id="v36"><sup><small>36</small></sup>  Tas maistas bus atsarga septyneriems bado metams, kurie vargins Egipto šalį, kad kraštas nepražūtų bado metu”. </p>
<p id="v37"><sup><small>37</small></sup>  Tas patarimas patiko faraonui ir visiems jo tarnams, </p>
<p id="v38"><sup><small>38</small></sup>  ir jis tarė: “Ar rasime tokį vyrą kaip šis, kuriame būtų Dievo Dvasia?” </p>
<p id="v39"><sup><small>39</small></sup>  Faraonas kalbėjo Juozapui: “Kadangi Dievas tau visa tai apreiškė, tai nėra nė vieno, kuris būtų toks protingas ir sumanus kaip tu. </p>
<p id="v40"><sup><small>40</small></sup>  Tu būsi mano namų valdytoju, ir tavo žodžio klausys visi žmonės. Tik sostu aš būsiu aukščiau tavęs”. </p>
<p id="v41"><sup><small>41</small></sup>  Toliau faraonas tarė Juozapui: “Aš tave skiriu visos Egipto šalies valdytoju”. <sup id="cite1"><a href="#fn1">[1]</a></sup></p>
<p id="v42"><sup><small>42</small></sup>  Faraonas numovė nuo savo piršto žiedą ir jį užmovė Juozapui; ir aprengė jį ploniausios drobės drabužiais, ir užkabino jam ant kaklo auksinę grandinę. </p>
<p id="v43"><sup><small>43</small></sup>  Ir liepė jį vežti savo antruoju vežimu, ir priešakyje jo šaukti: “Klaupkitės!” Tuo būdu jis tapo visos Egipto šalies valdytoju. </p>
<p id="v44"><sup><small>44</small></sup>  Be to, faraonas tarė Juozapui: “Aš faraonas, ir be tavo žinios niekas nepakels nei rankos, nei kojos visoje Egipto šalyje!” </p>
<p id="v45"><sup><small>45</small></sup>  Faraonas pavadino Juozapą Cafnat Paneachu ir jam davė žmoną Asenatą, Ono kunigo Potiferos dukterį. Ir Juozapas keliavo po visą Egipto šalį. </p>
<p id="v46"><sup><small>46</small></sup>  Juozapas buvo trisdešimties metų amžiaus, kai jis stovėjo faraono, Egipto karaliaus, akivaizdoje ir išėjęs iš faraono apkeliavo visą Egipto žemę. </p>
<p id="v47"><sup><small>47</small></sup>  Per septynerius pertekliaus metus šalyje viskas gausiai užderėjo. </p>
<p id="v48"><sup><small>48</small></sup>  Jis surinko visą septynerių metų maistą ir sukrovė jį miestų sandėliuose. Aplink kiekvieną miestą esančių laukų derlių jis sukrovė tame mieste. </p>
<p id="v49"><sup><small>49</small></sup>  Juozapas pripildė aruodus javų kaip jūros smilčių, tiek daug, kad jų nebuvo įmanoma suskaičiuoti. </p>
<p id="v50"><sup><small>50</small></sup>  Prieš užeinant bado metams, Juozapui gimė du sūnūs iš Asenatos, Ono kunigo Potiferos dukters. </p>
<p id="v51"><sup><small>51</small></sup>  Juozapas pirmąjį pavadino Manasu: “Dievas leido man pamiršti visą mano vargą ir mano tėvo namus”. </p>
<p id="v52"><sup><small>52</small></sup>  Antrąjį jis pavadino Efraimu: “Dievas padarė mane vaisingą mano vargo šalyje”. </p>
<p id="v53"><sup><small>53</small></sup>  Pasibaigė septyneri pertekliaus metai Egipto šalyje. </p>
<p id="v54"><sup><small>54</small></sup>  Prasidėjo septyneri bado metai, kaip Juozapas buvo sakęs. Badas siautė visose šalyse, tačiau Egipte buvo duonos. </p>
<p id="v55"><sup><small>55</small></sup>  Badui prasidėjus visoje Egipto šalyje, žmonės kreipėsi į faraoną, prašydami duonos. Faraonas sakė: “Eikite pas Juozapą! Ką jis jums sakys, darykite”. </p>
<p id="v56"><sup><small>56</small></sup>  Badas išsiplėtė visoje žemėje. Juozapas atidarė javų sandėlius ir pardavinėjo javus egiptiečiams, nes kilo baisus badas Egipto šalyje. </p>
<p id="v57"><sup><small>57</small></sup>  Iš įvairių kraštų žmonės ėjo į Egiptą pas Juozapą pirkti javų, nes buvo baisus badas visose šalyse. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/40">Pradžios knyga - Skyrius 40</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/42">Pradžios knyga - Skyrius 42</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 41:41 <i>Civilinis administratorius</i>: <a href="/lt/The_Urantia_Book/93#p9_5">UK 93:9.5</a>. </li>
</ol>
</div>
