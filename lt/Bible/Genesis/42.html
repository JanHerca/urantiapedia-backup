<!--
title: Pradžios knyga - Skyrius 42
description: 
published: true
date: 2022-10-7T19:22:47Z
tags: bible, bible—genesis
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/41">Pradžios knyga - Skyrius 41</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/43">Pradžios knyga - Skyrius 43</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Jokūbas, išgirdęs, kad javai parduodami Egipte, tarė savo sūnums: “Ko žiūrite vienas į kitą? </p>
<p id="v2"><sup><small>2</small></sup>  Girdėjau, kad javai parduodami Egipte. Vykite tenai ir nupirkite javų, kad gyventume ir nemirtume”. </p>
<p id="v3"><sup><small>3</small></sup>  Dešimt Juozapo brolių iškeliavo pirkti javų į Egiptą. </p>
<p id="v4"><sup><small>4</small></sup>  Tačiau Jokūbas neleido Juozapo brolio Benjamino eiti su broliais, nes bijojo, kad jam neatsitiktų nelaimė. </p>
<p id="v5"><sup><small>5</small></sup>  Izraelio sūnūs kartu su kitais atėjo pirkti javų, nes badas siautė Kanaano šalyje. </p>
<p id="v6"><sup><small>6</small></sup>  Juozapas buvo Egipto šalies valdytojas. Jis pardavinėjo javus visoms žemės tautoms. Atėję Juozapo broliai nusilenkė prieš jį iki žemės. </p>
<p id="v7"><sup><small>7</small></sup>  Juozapas, pamatęs savo brolius, atpažino juos, bet jis elgėsi su jais tarsi su svetimais. Šiurkščiai su jais kalbėdamas, klausė: “Iš kur atvykote?” Jie atsakė: “Iš Kanaano šalies maisto pirkti”. </p>
<p id="v8"><sup><small>8</small></sup>  Juozapas atpažino savo brolius, tačiau jie neatpažino jo. </p>
<p id="v9"><sup><small>9</small></sup>  Juozapas atsiminė sapnus, kuriuos jis sapnavo apie juos, ir jiems tarė: “Jūs esate žvalgai! Atvykote išžvalgyti silpnesniųjų šalies vietų”. </p>
<p id="v10"><sup><small>10</small></sup>  Jie atsakė jam: “Ne, mūsų viešpatie! Tavo tarnai atėjo nusipirkti maisto. </p>
<p id="v11"><sup><small>11</small></sup>  Mes visi esame vieno vyro sūnūs, dori žmonės. Tavo tarnai nėra žvalgai”. </p>
<p id="v12"><sup><small>12</small></sup>  Tačiau jis jiems tarė: “Ne! Jūs atėjote išžvalgyti silpnesniųjų šalies vietų!” </p>
<p id="v13"><sup><small>13</small></sup>  Jie atsakė: “Tavo tarnų yra dvylika brolių, vieno tėvo sūnų, Kanaano šalyje. Jauniausias liko pas tėvą namuose, o vieno jau nebėra”. </p>
<p id="v14"><sup><small>14</small></sup>  Bet Juozapas jiems atsakė: “Yra taip, kaip jums sakiau. Jūs esate žvalgai! </p>
<p id="v15"><sup><small>15</small></sup>  Taip jūs būsite ištirti. Prisiekiu, kaip gyvas faraonas, jūs neišeisite iš čia, kol atvyks jūsų jaunesnysis brolis! </p>
<p id="v16"><sup><small>16</small></sup>  Pasiųskite vieną iš jūsų atvesti jūsų brolį! Jūs būsite suimti, kol bus ištirti jūsų žodžiai, ar tiesą sakote, ar meluojate. Jei ne, kaip gyvas faraonas, jūs esate žvalgai!” </p>
<p id="v17"><sup><small>17</small></sup>  Tris dienas jis išlaikė juos suimtus. </p>
<p id="v18"><sup><small>18</small></sup>  Trečią dieną Juozapas jiems tarė: “Išliksite gyvi su viena sąlyga, nes aš bijau Dievo. </p>
<p id="v19"><sup><small>19</small></sup>  Jei jūs esate dori, vienas iš jūsų telieka suimtas, o kiti keliaukite, pargabenkite javų savo šeimoms nuo bado apsiginti. </p>
<p id="v20"><sup><small>20</small></sup>  Bet atveskite pas mane savo jauniausiąjį brolį, kad jūsų žodžiai pasirodytų tikri ir nemirtumėte!” </p>
<p id="v21"><sup><small>21</small></sup>  Jie kalbėjosi: “Iš tikrųjų esame nusikaltę savo broliui: mes matėme jo sielvartą, kai jis mus maldavo, bet neklausėme. Todėl šita bėda užklupo mus”. </p>
<p id="v22"><sup><small>22</small></sup>  Rubenas sakė jiems: “Ar aš jums nesakiau: ‘Nenusikalskite prieš vaiką!’ Bet jūs neklausėte. Todėl štai išieškomas jo kraujas”. </p>
<p id="v23"><sup><small>23</small></sup>  Jie nežinojo, kad Juozapas suprato jų kalbą, nes jis su jais kalbėjo per vertėją. </p>
<p id="v24"><sup><small>24</small></sup>  Pasitraukęs nuo jų, jis verkė. Tada sugrįžęs pas juos, kalbėjo toliau. Jis paėmė iš jų Simeoną ir jį surišo jų akyse. </p>
<p id="v25"><sup><small>25</small></sup>  Juozapas įsakė pripildyti jų maišus javais, kiekvieno pinigus įdėti atgal į maišą ir jiems duoti davinį kelionei. Tarnai taip ir padarė. </p>
<p id="v26"><sup><small>26</small></sup>  Susikrovę savo javų maišus ant asilų, jie iškeliavo. </p>
<p id="v27"><sup><small>27</small></sup>  Vienas atrišo savo maišą užeigoje, norėdamas pašerti asilą, ir pamatė pinigus. Jie buvo maišo viršuje. </p>
<p id="v28"><sup><small>28</small></sup>  Jis sušuko broliams: “Mano pinigai grąžinti man. Štai jie maiše!” Jų širdys nusiminė, ir jie drebėdami žiūrėjo vienas į kitą ir kalbėjo: “Ką Dievas mums padarė?” </p>
<p id="v29"><sup><small>29</small></sup>  Parėję pas savo tėvą Jokūbą į Kanaano šalį, jie papasakojo jam visa, kas jiems nutiko: </p>
<p id="v30"><sup><small>30</small></sup>  “Vyras, tos šalies valdovas, šiurkščiai kalbėjo su mumis ir mus palaikė žvalgais. </p>
<p id="v31"><sup><small>31</small></sup>  Mes jam sakėme: ‘Esame dori žmonės, o ne žvalgai. </p>
<p id="v32"><sup><small>32</small></sup>  Mes esame dvylika brolių, vieno tėvo sūnūs. Vieno nebėra, o jauniausias yra pas mūsų tėvą Kanaano šalyje’. </p>
<p id="v33"><sup><small>33</small></sup>  Tas vyras, šalies valdovas, mums atsakė: ‘Patikrinsiu, ar esate dori. Vieną jūsų brolį palikite pas mane, paimkite, ko reikia jūsų šeimoms nuo bado apsiginti, keliaukite </p>
<p id="v34"><sup><small>34</small></sup>  ir atsiveskite savo jauniausiąjį brolį, kad įsitikinčiau, jog nesate žvalgai. Tada aš jums atiduosiu jūsų brolį ir galėsite laisvai keliauti!’ ” </p>
<p id="v35"><sup><small>35</small></sup>  Išpylę maišus, kiekvienas rado įrištus savo pinigus. Jie ir jų tėvas, pamatę pinigus, nusigando. </p>
<p id="v36"><sup><small>36</small></sup>  Jų tėvas Jokūbas kalbėjo: “Jūs padarėte, kad netekau vaikų! Juozapo nebėra, Simeono nebėra, ir Benjaminą norite paimti. Viskas atsisuko prieš mane”. </p>
<p id="v37"><sup><small>37</small></sup>  Rubenas atsakė savo tėvui: “Nužudyk mano du sūnus, jei aš jo neparvesiu! Patikėk jį man ir aš tau jį sugrąžinsiu”. </p>
<p id="v38"><sup><small>38</small></sup>  Tėvas tarė: “Mano sūnus nekeliaus su jumis, nes jo brolis yra miręs ir jis likęs man vienas. Jei kelyje atsitiks jam nelaimė, tai jūs nuvarysite mano žilus plaukus su sielvartu į kapus”. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Genesis/41">Pradžios knyga - Skyrius 41</a></td>
        <td><a href="/lt/Bible/Genesis/Index">Indeksas</a></td>
        <td><a href="/lt/Bible/Genesis/43">Pradžios knyga - Skyrius 43</a></td>
      </tr>
    </tbody>
  </table>
</figure>
