<!--
title: Kunigų knyga - Skyrius 25
description: 
published: true
date: 2023-11-8T21:52:7Z
tags: bible, bible—leviticus
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Leviticus/24">
          <span class="mdi mdi-arrow-left-drop-circle"></span><span class="pl-2">Kunigų knyga - Skyrius 24</span>
        </a>
        </td>
        <td>
        <a href="/lt/Bible/Leviticus/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Leviticus/26">
          <span class="pr-2">Kunigų knyga - Skyrius 26</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Viešpats kalbėjo Mozei Sinajaus kalne: </p>
<p id="v2"><sup><small>2</small></sup>  “Sakyk izraelitams, kad, įėję į šalį, kurią jiems duosiu, septintaisiais metais leistų žemei ilsėtis. </p>
<p id="v3"><sup><small>3</small></sup>  Šešerius metus apsėkite dirvą, karpykite vynuogyną ir rinkite vaisius. </p>
<p id="v4"><sup><small>4</small></sup>  Septintieji metai bus sabato poilsis žemei, metai, paskirti Viešpačiui. Tada laukų neapsėkite ir vynuogyno nekarpykite. <sup id="cite2"><a href="#fn2">[2]</a></sup></p>
<p id="v5"><sup><small>5</small></sup>  Ką žemė savaime užaugins, nepjaukite ir vynuogių nuo neapkarpytų vynmedžio šakelių nerinkite, nes tai yra poilsio metai žemei. </p>
<p id="v6"><sup><small>6</small></sup>  Maistas jums, tarnams, tarnaitėms, samdiniams ir ateiviams, kurie pas jus gyvena, </p>
<p id="v7"><sup><small>7</small></sup>  taip pat jūsų gyvuliams bus visa, kas savaime užaugs. </p>
<p id="v8"><sup><small>8</small></sup>  Skaičiuok septynis kartus po septynerius metus, iš viso keturiasdešimt devynerius metus. </p>
<p id="v9"><sup><small>9</small></sup>  Paskutinių metų septinto mėnesio dešimtą dieną, sutaikinimo dieną, trimituokite visame krašte </p>
<p id="v10"><sup><small>10</small></sup>  ir paskelbkite, kad penkiasdešimtieji metai yra jubiliejaus metai ir visiems krašto gyventojams suteikiama laisvė. Kiekvienas turės teisę atgauti nuosavybę ir grįžti į savo šeimą. </p>
<p id="v11"><sup><small>11</small></sup>  Nesėkite ir nepjaukite, kas savaime užaugs dirvose, uogų nerinkite neapkarpytuose vynuogynuose, </p>
<p id="v12"><sup><small>12</small></sup>  nes tai iškilmingi jubiliejaus metai. Valgykite tai, kas savaime užaugs. </p>
<p id="v13"><sup><small>13</small></sup>  Jubiliejaus metais kiekvienas atgaus savo buvusią nuosavybę. </p>
<p id="v14"><sup><small>14</small></sup>  Parduodant ar perkant ką nors iš kaimyno, neskriauskite vienas kito, </p>
<p id="v15"><sup><small>15</small></sup>  bet pirkite, atsižvelgdami į metų skaičių, praėjusį nuo jubiliejaus metų. </p>
<p id="v16"><sup><small>16</small></sup>  Kuo daugiau bus likę derliaus metų, tuo aukštesnė bus kaina; kuo mažiau derliaus metų, tuo mažesnė bus pardavimo kaina, nes jis tau parduos pagal pjūčių skaičių. </p>
<p id="v17"><sup><small>17</small></sup>  Neskriauskite vienas kito, būkite sąžiningi, nes Aš esu Viešpats, jūsų Dievas. </p>
<p id="v18"><sup><small>18</small></sup>  Laikykitės mano įsakymų ir paliepimų, vykdykite juos, kad gyventumėte be baimės </p>
<p id="v19"><sup><small>19</small></sup>  ir žemė duotų vaisių, kuriais pasisotintumėte ir laimingai gyventumėte. </p>
<p id="v20"><sup><small>20</small></sup>  Gal klausite: ‘Ką valgysime septintaisiais metais, jei nesėsime ir nerinksime vaisių?’ </p>
<p id="v21"><sup><small>21</small></sup>  Aš palaiminsiu šeštuosius metus, ir jie duos jums trejų metų derlių. </p>
<p id="v22"><sup><small>22</small></sup>  Sėsite aštuntaisiais metais, maitinsitės turimomis atsargomis ligi devintųjų metų, kol naujas derlius užaugs. </p>
<p id="v23"><sup><small>23</small></sup>  Žemė nebus parduodama visam laikui, nes ji mano, o jūs esate tik svečiai ir ateiviai. <sup id="cite1"><a href="#fn1">[1]</a></sup></p>
<p id="v24"><sup><small>24</small></sup>  Todėl visa jūsų žemė bus parduodama su išpirkimo teise. </p>
<p id="v25"><sup><small>25</small></sup>  Jei suvargęs tavo brolis parduotų nuosavybės dalį, jo giminaitis gali ją išpirkti. </p>
<p id="v26"><sup><small>26</small></sup>  O jei jis neturėtų giminaičio, bet pats galėtų išpirkti, </p>
<p id="v27"><sup><small>27</small></sup>  bus nustatyta kaina už tą laiką, kai ji buvo parduota, o kas lieka, sugrąžins pirkėjui, ir taip atgaus savo nuosavybę. </p>
<p id="v28"><sup><small>28</small></sup>  Jei neturės reikiamos sumos žemei išpirkti, pirkėjas turės, ką nupirko, ligi jubiliejaus metų; tais metais nuosavybė sugrįš pirmajam šeimininkui. </p>
<p id="v29"><sup><small>29</small></sup>  Kas parduotų namus miesto ribose, tam bus leista išsipirkti juos per vienerius metus. </p>
<p id="v30"><sup><small>30</small></sup>  Jei neišsipirks per metus, jie pasiliks pirkėjui ir jo palikuonims; jų nereikės grąžinti jubiliejaus metais. </p>
<p id="v31"><sup><small>31</small></sup>  O jei namai būtų kaime, kuris neturi apsaugos sienų, bus parduodami kaip laukai; jei nebus išpirkti anksčiau, jubiliejaus metais sugrįš buvusiam savininkui. </p>
<p id="v32"><sup><small>32</small></sup>  Levitų namai, esantys jų miestuose, visada gali būti išpirkti. </p>
<p id="v33"><sup><small>33</small></sup>  Jei nebus išpirkti, jubiliejaus metais sugrįš savininkams, nes namai levitų miestuose yra jų nuosavybė tarp izraelitų. </p>
<p id="v34"><sup><small>34</small></sup>  Jų priemiesčio laukai neparduodami, nes tai jų amžina nuosavybė. </p>
<p id="v35"><sup><small>35</small></sup>  Jei tavo brolis izraelitas taptų beturčiu, jį priimk ir juo rūpinkis, nors jis tau būtų svetimas. </p>
<p id="v36"><sup><small>36</small></sup>  Neimk iš jo palūkanų, bijok Dievo. Tegul tavo brolis gyvena pas tave. </p>
<p id="v37"><sup><small>37</small></sup>  Neskolink jam pinigų už palūkanas ir neduok maisto, siekdamas pasipelnyti. </p>
<p id="v38"><sup><small>38</small></sup>  Aš, Viešpats, jūsų Dievas, kuris jus išvedžiau iš Egipto šalies, kad jums duočiau Kanaano žemę ir būčiau jūsų Dievas. </p>
<p id="v39"><sup><small>39</small></sup>  Jei vargo priverstas tavo brolis pats tau parsiduotų, nesielk su juo kaip su vergu. </p>
<p id="v40"><sup><small>40</small></sup>  Tetarnauja jis tau kaip samdinys ir įnamis ligi jubiliejaus metų. </p>
<p id="v41"><sup><small>41</small></sup>  Tuomet jis su savo vaikais grįš pas savo giminę į tėvų namus. </p>
<p id="v42"><sup><small>42</small></sup>  Izraelitai yra mano tarnai, Aš juos išvedžiau iš Egipto; jie neturi būti parduodami kaip vergai. </p>
<p id="v43"><sup><small>43</small></sup>  Neišnaudokit jų, bijokit Dievo. </p>
<p id="v44"><sup><small>44</small></sup>  Vergą ir vergę pirkite iš aplink jus esančių tautų, </p>
<p id="v45"><sup><small>45</small></sup>  iš ateivių, pasilikusių gyventi tarp jūsų, ir iš jūsų žemėje gimusių vergų; šiuos galėsite turėti vergais. </p>
<p id="v46"><sup><small>46</small></sup>  Juos galėsite palikti kaip paveldėjimą savo palikuonims per amžius. Savo brolių izraelitų nespauskite be gailesčio. </p>
<p id="v47"><sup><small>47</small></sup>  Jei tarp jūsų pralobtų ateivis ar svetimtautis ir jam ar kuriam nors iš jo palikuonių parsiduotų nuskurdęs tavo brolis, </p>
<p id="v48"><sup><small>48</small></sup>  jis galės būti išpirktas. Jei norės, jį galės išpirkti kas nors iš jo brolių: </p>
<p id="v49"><sup><small>49</small></sup>  dėdė, brolėnas arba artimas giminaitis; o jei pajėgs, ir jis pats galės išsipirkti. </p>
<p id="v50"><sup><small>50</small></sup>  Jis skaitys metus nuo parsidavimo ligi jubiliejaus metų ir atskaitys iš sumos, už kurią buvo parsidavęs, lyg būtų buvęs samdinys. </p>
<p id="v51"><sup><small>51</small></sup>  Jei bus likę daug metų ligi jubiliejaus, pagal juos atsilygins šeimininkui. </p>
<p id="v52"><sup><small>52</small></sup>  Jei metų skaičius mažesnis, apskaičiuos su juo pagal likusių metų skaičių ir sumokės išpirkimo kainą. </p>
<p id="v53"><sup><small>53</small></sup>  Jis turi būti kaip samdinys visus tuos metus ir šeimininkas nesielgs su juo be gailesčio tavo akivaizdoje. </p>
<p id="v54"><sup><small>54</small></sup>  O jei jis nebus išpirktas, jis išeis jubiliejaus metais kartu su savo vaikais. </p>
<p id="v55"><sup><small>55</small></sup>  Izraelitai yra mano tarnai, kuriuos išvedžiau iš Egipto. Aš esu Viešpats, jūsų Dievas”. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Leviticus/24">
          <span class="mdi mdi-arrow-left-drop-circle"></span><span class="pl-2">Kunigų knyga - Skyrius 24</span>
        </a>
        </td>
        <td>
        <a href="/lt/Bible/Leviticus/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Leviticus/26">
          <span class="pr-2">Kunigų knyga - Skyrius 26</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 25:23 <i>Jahvė sako išlaikyti žemę</i>: <a href="/lt/The_Urantia_Book/97#p3_2">UK 97:3.2</a>. </li>
  <li id="fn2"><a href="#cite2">↑</a> 25:4-5 <i>Dieviškas / fizinis poilsis</i>: <a href="/lt/The_Urantia_Book/44#p5_8">UK 44:5.8</a>. </li>
</ol>
</div>
