<!--
title: Psalmynas - Skyrius 35
description: 
published: true
date: 2022-9-13T21:36:44Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Psalms/34">Psalmynas - Skyrius 34</a></td>
        <td><a href="/lt/Bible/Psalms/Index">Indeksas</a></td>
        <td><a href="/lt/Bible/Psalms/36">Psalmynas - Skyrius 36</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Viešpatie, apgink mano bylą nuo tų, kurie mane kaltina; kovok su tais, kurie kovoja prieš mane! </p>
<p id="v2"><sup><small>2</small></sup>  Paimk mažąjį ir didįjį skydą ir man padėk! </p>
<p id="v3"><sup><small>3</small></sup>  Ištrauk ietį ir atsistok prieš mano persekiotojus. Tark mano sielai: “Aš tavo išgelbėjimas”. </p>
<p id="v4"><sup><small>4</small></sup>  Tebūna sugėdinti ir pažeminti, kurie kėsinasi į mano gyvybę. Tesitraukia atgal suglumę, kurie nori man pakenkti. </p>
<p id="v5"><sup><small>5</small></sup>  Tebūna jie kaip pelai prieš vėją, Viešpaties angelui papūtus. </p>
<p id="v6"><sup><small>6</small></sup>  Tebūna jų kelias tamsus ir slidus ir Viešpaties angelas juos tepersekioja. </p>
<p id="v7"><sup><small>7</small></sup>  Be priežasties jie slaptai man spendė pinkles, iškasė duobę mano sielai. </p>
<p id="v8"><sup><small>8</small></sup>  Tegul jie netikėtai žūva, tegul jie patys įkliūva į paspęstas pinkles, teįkrinta į pražūtį. </p>
<p id="v9"><sup><small>9</small></sup>  Mano siela džiaugsis Viešpačiu, džiūgaus dėl Jo pagalbos. <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  Visi mano kaulai šauks: “Viešpatie, kas yra Tau lygus? Kas išlaisvina silpnąjį iš stipresnio už jį, vargšą iš plėšiko?” </p>
<p id="v11"><sup><small>11</small></sup>  Pakilo klastingi liudytojai, kaltino mane tuo, kuo aš nenusikaltau. </p>
<p id="v12"><sup><small>12</small></sup>  Jie atlygino man piktu už gera, apiplėšdami mano sielą. </p>
<p id="v13"><sup><small>13</small></sup>  Jiems sergant, ašutine vilkėjau; žeminau savo sielą pasninku, palenkęs galvą meldžiausi. </p>
<p id="v14"><sup><small>14</small></sup>  Elgiausi, lyg jie būtų man draugai ar broliai. Vaikščiojau nusiminęs, tartum gedėdamas motinos. </p>
<p id="v15"><sup><small>15</small></sup>  Bet kai aš susvyravau, jie džiaugėsi ir susibūrė prieš mane; puolėjai susibūrė prieš mane man nežinant ir drasko mane be paliovos. </p>
<p id="v16"><sup><small>16</small></sup>  Veidmainiškai tyčiojasi iš manęs, griežia dantimis prieš mane. </p>
<p id="v17"><sup><small>17</small></sup>  Viešpatie, ar ilgai dar žiūrėsi? Išgelbėk mano sielą nuo pražūties, mano vienintelę nuo riaumojančių liūtų. </p>
<p id="v18"><sup><small>18</small></sup>  Tau dėkosiu dideliame susirinkime, girsiu Tave minioje. </p>
<p id="v19"><sup><small>19</small></sup>  Tegul nesidžiaugia be pagrindo mano priešai, tenemirksi akimis tie, kurie nekenčia manęs be priežasties. <sup id="cite2"><a href="#fn2">[2]</a></sup></p>
<p id="v20"><sup><small>20</small></sup>  Jie nekalba apie taiką. Jie kuria klastingus planus prieš krašto taikiuosius. </p>
<p id="v21"><sup><small>21</small></sup>  Jie išsižioję rėkia: “Taip, taip, mes matėme tai savo akimis!” </p>
<p id="v22"><sup><small>22</small></sup>  Viešpatie, Tu tai matei­netylėk! Viešpatie, nebūk toli nuo manęs! </p>
<p id="v23"><sup><small>23</small></sup>  Sujudėk, pakilk ginti mano bylą, mano Viešpatie ir mano Dieve. </p>
<p id="v24"><sup><small>24</small></sup>  Viešpatie, mano Dieve, teisk mane, vadovaudamasis savo teisumu, neleisk jiems džiaugtis dėl manęs. </p>
<p id="v25"><sup><small>25</small></sup>  Tenemano jie savo širdyje: “O! To mes ir siekėme!” Tenesako: “Mes jį prarijome!” </p>
<p id="v26"><sup><small>26</small></sup>  Tesusigėsta ir teparausta visi, kurie džiaugiasi mano nelaime. Gėda ir panieka tebūna aprengti tie, kurie didžiuojasi prieš mane. </p>
<p id="v27"><sup><small>27</small></sup>  Tegul šaukia iš džiaugsmo ir linksminasi tie, kurie mane užtaria ir tegul sako: “Tebūna išaukštintas Viešpats, kuriam patinka Jo tarno gerovė!” </p>
<p id="v28"><sup><small>28</small></sup>  Mano liežuvis skelbs Tavo teisumą, per visą dieną girs Tave! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Psalms/34">Psalmynas - Skyrius 34</a></td>
        <td><a href="/lt/Bible/Psalms/Index">Indeksas</a></td>
        <td><a href="/lt/Bible/Psalms/36">Psalmynas - Skyrius 36</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 35:9 <i>Dievas yra mano sielos džiaugsmas</i>: <a href="/lt/The_Urantia_Book/131#p2_10">UK 131:2.10</a>. </li>
  <li id="fn2"><a href="#cite2">↑</a> 35:19 <i>Jie nekentė be priežasties</i>: <a href="/lt/The_Urantia_Book/180#p3_2">UK 180:3.2</a>. </li>
</ol>
</div>
