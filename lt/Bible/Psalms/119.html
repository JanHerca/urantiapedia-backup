<!--
title: Psalmynas - Skyrius 119
description: 
published: true
date: 2022-10-7T19:22:48Z
tags: bible, bible—psalms
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Psalms/118">Psalmynas - Skyrius 118</a></td>
        <td><a href="/lt/Bible/Psalms/Index">Indeksas</a></td>
        <td><a href="/lt/Bible/Psalms/120">Psalmynas - Skyrius 120</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Palaiminti, kurių kelias nepeiktinas, kurie pagal Viešpaties įstatymą vaikšto. </p>
<p id="v2"><sup><small>2</small></sup>  Palaiminti, kurie klauso Jo liudijimų ir visa širdimi Jo ieško, </p>
<p id="v3"><sup><small>3</small></sup>  nedaro jie neteisybės, vaikšto Jo keliais. </p>
<p id="v4"><sup><small>4</small></sup>  Tu įsakei stropiai vykdyti Tavo potvarkius. </p>
<p id="v5"><sup><small>5</small></sup>  O kad mano keliai būtų nukreipti vykdyti Tavo nuostatus! </p>
<p id="v6"><sup><small>6</small></sup>  Niekada nepatirčiau gėdos, jei į Tavo įsakymus žiūrėčiau. </p>
<p id="v7"><sup><small>7</small></sup>  Tyra širdimi Tave šlovinsiu, teisius Tavo nuosprendžius pažinęs. </p>
<p id="v8"><sup><small>8</small></sup>  Nuostatus Tavo vykdysiu, nepalik manęs visiškai. </p>
<p id="v9"><sup><small>9</small></sup>  Kaip gali jaunuolis savo kelią išlaikyti tyrą? Laikydamasis Tavo žodžių. </p>
<p id="v10"><sup><small>10</small></sup>  Visa širdimi ieškojau Tavęs, neleisk man nuo įsakymų Tavo nuklysti. </p>
<p id="v11"><sup><small>11</small></sup>  Giliai širdyje paslėpiau Tavo žodį, kad Tau nenusidėčiau. </p>
<p id="v12"><sup><small>12</small></sup>  Palaimintas esi, Viešpatie, mane savo nuostatų mokyk. </p>
<p id="v13"><sup><small>13</small></sup>  Savo lūpomis skelbiau visus Tavo sprendimus. </p>
<p id="v14"><sup><small>14</small></sup>  Tavo liudijimų keliais džiaugiuosi labiau negu visais turtais. </p>
<p id="v15"><sup><small>15</small></sup>  Apie Tavo potvarkius nuolat mąstysiu ir žiūrėsiu į Tavo kelius. </p>
<p id="v16"><sup><small>16</small></sup>  Nuostatais Tavo gėrėsiuos, nepamiršiu Tavo žodžių. </p>
<p id="v17"><sup><small>17</small></sup>  Suteik savo tarnui malonę, kad aš gyvendamas Tavo žodžio laikyčiausi. </p>
<p id="v18"><sup><small>18</small></sup>  Atverk man akis, kad stebuklus Tavo įstatyme regėčiau. </p>
<p id="v19"><sup><small>19</small></sup>  Esu žemėje svečias, neslėpk nuo manęs savo įsakymų. </p>
<p id="v20"><sup><small>20</small></sup>  Mano siela pailso, besiilgėdama Tavo sprendimų. </p>
<p id="v21"><sup><small>21</small></sup>  Tu sudraudi išdidžiuosius; prakeikti nuklydę nuo Tavo įsakymų. </p>
<p id="v22"><sup><small>22</small></sup>  Pašalink nuo manęs panieką ir gėdą, nes laikausi Tavo liudijimų. </p>
<p id="v23"><sup><small>23</small></sup>  Kunigaikščiai susirinkę tariasi prieš mane, bet Tavo tarnas mąsto apie Tavo nuostatus. </p>
<p id="v24"><sup><small>24</small></sup>  Tavo liudijimai yra mano pasimėgimas ir mano patarėjai. </p>
<p id="v25"><sup><small>25</small></sup>  Mano siela nublokšta į dulkes, atgaivink mane, kaip esi pažadėjęs. </p>
<p id="v26"><sup><small>26</small></sup>  Savo kelius paskelbiau, ir Tu išklausei mane; pamokyk mane savo nuostatų. </p>
<p id="v27"><sup><small>27</small></sup>  Leisk man suvokti Tavo potvarkių kelią, tai kalbėsiu apie Tavo stebuklus. </p>
<p id="v28"><sup><small>28</small></sup>  Mano siela nyksta iš sielvarto, sustiprink mane, kaip esi pažadėjęs. </p>
<p id="v29"><sup><small>29</small></sup>  Melo kelią pašalink nuo manęs, savo įstatymu mane apdovanok. </p>
<p id="v30"><sup><small>30</small></sup>  Pasirinkau tiesos kelią, Tavo sprendimus laikau priešais save. </p>
<p id="v31"><sup><small>31</small></sup>  Įsitvėriau Tavo liudijimų; Viešpatie, neleisk man patirti gėdos. </p>
<p id="v32"><sup><small>32</small></sup>  Tavo įsakymų keliu bėgsiu, kai išplėsi mano širdį. </p>
<p id="v33"><sup><small>33</small></sup>  Viešpatie, pamokyk mane savo nuostatų kelio, tai iki galo jo laikysiuos. </p>
<p id="v34"><sup><small>34</small></sup>  Duok suprasti Tavo įstatymą, kad vykdyčiau ir nuoširdžiai jo laikyčiausi. </p>
<p id="v35"><sup><small>35</small></sup>  Savo įsakymų takais mane vesk, nes jais aš gėriuosi. </p>
<p id="v36"><sup><small>36</small></sup>  Palenk mano širdį prie liudijimų savo, o ne prie godumo, </p>
<p id="v37"><sup><small>37</small></sup>  nugręžk mano akis nuo tuštybių; atgaivink mane savo kelyje. </p>
<p id="v38"><sup><small>38</small></sup>  Ištesėk pažadą, duotą savo tarnui, kuris bijosi Tavęs. </p>
<p id="v39"><sup><small>39</small></sup>  Nukreipk nuo manęs gėdą, kuri baugina mane, nes Tavo sprendimai yra geri. </p>
<p id="v40"><sup><small>40</small></sup>  Štai aš ilgiuosi Tavo potvarkių, atgaivink mane savo teisumu. </p>
<p id="v41"><sup><small>41</small></sup>  Viešpatie, būk man gailestingas, teateina Tavo išgelbėjimas, kaip Tu pažadėjai. </p>
<p id="v42"><sup><small>42</small></sup>  Tada duosiu atsakymą tam, kuris iš manęs tyčiojasi, nes pasitikiu Tavo žodžiu. </p>
<p id="v43"><sup><small>43</small></sup>  Neatimk iš manęs tiesos žodžio, nes laukiu Tavo sprendimų. </p>
<p id="v44"><sup><small>44</small></sup>  Per amžių amžius laikysiuos Tavo įstatymo. </p>
<p id="v45"><sup><small>45</small></sup>  Vaikščiosiu laisvas, nes tyrinėju Tavo potvarkius. </p>
<p id="v46"><sup><small>46</small></sup>  Kalbėsiu apie Tavo liudijimus karalių akivaizdoje ir nebūsiu sugėdintas. </p>
<p id="v47"><sup><small>47</small></sup>  Gėrėsiuosi Tavo įsakymais, kuriuos pamilau. </p>
<p id="v48"><sup><small>48</small></sup>  Kelsiu rankas į Tavo įsakymus, kuriuos pamilau, mąstysiu apie Tavo nuostatus. </p>
<p id="v49"><sup><small>49</small></sup>  Prisimink žodį savo tarnui, kuriuo suteikei man viltį. </p>
<p id="v50"><sup><small>50</small></sup>  Tai yra paguoda mano varge, nes Tavo žodis mane atgaivino. </p>
<p id="v51"><sup><small>51</small></sup>  Nors pasipūtėliai mane skaudžiai išjuokia, nuo Tavo įstatymo aš nenukrypau. </p>
<p id="v52"><sup><small>52</small></sup>  Viešpatie, aš prisimenu Tavo senus nuosprendžius ir jais pasiguodžiu. </p>
<p id="v53"><sup><small>53</small></sup>  Mane siaubas apima, kai matau nedorėlį, nepaisantį Tavo įstatymo. </p>
<p id="v54"><sup><small>54</small></sup>  Tavo nuostatai tapo man giesmėmis mano viešnagės namuose. </p>
<p id="v55"><sup><small>55</small></sup>  Ir naktį atsimenu, Viešpatie, Tavąjį vardą ir laikausi Tavo įstatymo. </p>
<p id="v56"><sup><small>56</small></sup>  Tai teko man, nes aš laikiausi Tavo potvarkių. </p>
<p id="v57"><sup><small>57</small></sup>  Viešpats yra mano dalis; aš pasižadėjau Tavo žodžių laikytis. </p>
<p id="v58"><sup><small>58</small></sup>  Nuoširdžiai ieškau Tavo palankumo, būk gailestingas, kaip esi pažadėjęs. </p>
<p id="v59"><sup><small>59</small></sup>  Galvojau apie savo kelią ir pasukau link Tavo liudijimų. </p>
<p id="v60"><sup><small>60</small></sup>  Skubiai ir nedelsdamas vykdau Tavo įsakymus. </p>
<p id="v61"><sup><small>61</small></sup>  Nors nedorėliai apiplėšė mane, bet aš neužmiršau Tavo įstatymo. </p>
<p id="v62"><sup><small>62</small></sup>  Vidurnaktį atsikėlęs, dėkoju už teisingus Tavo sprendimus. </p>
<p id="v63"><sup><small>63</small></sup>  Aš draugas visiems, kurie Tavęs bijo ir Tavo potvarkius vykdo. </p>
<p id="v64"><sup><small>64</small></sup>  Viešpatie, žemė pilna Tavo gailestingumo, mokyk mane savo nuostatų. </p>
<p id="v65"><sup><small>65</small></sup>  Viešpatie, Tu darei savo tarnui gera, kaip buvai pažadėjęs. </p>
<p id="v66"><sup><small>66</small></sup>  Mokyk mane teisingai nuspręsti ir pasirinkti, nes aš patikėjau Tavo įsakymais. </p>
<p id="v67"><sup><small>67</small></sup>  Nuklydęs ir pažemintas buvau, bet dabar klausau Tavo žodžio. <sup id="cite4"><a href="#fn4">[4]</a></sup></p>
<p id="v68"><sup><small>68</small></sup>  Tu esi geras ir darai gera, mokyk mane savo nuostatų. </p>
<p id="v69"><sup><small>69</small></sup>  Šmeižtais drabsto mane pasipūtėliai, bet aš nuoširdžiai Tavo potvarkių laikausi. </p>
<p id="v70"><sup><small>70</small></sup>  Jų širdis vieni riebalai, o aš gėriuosi Tavo įstatymu. </p>
<p id="v71"><sup><small>71</small></sup>  Naudinga man buvo nukentėti, kad Tavo nuostatų pasimokyčiau. <sup id="cite5"><a href="#fn5">[5]</a></sup></p>
<p id="v72"><sup><small>72</small></sup>  Man Tavo įstatymas brangesnis už daugybę aukso ir sidabro. </p>
<p id="v73"><sup><small>73</small></sup>  Tavo rankos padarė ir suformavo mane; suteik man išminties suprasti Tavo įsakymus. </p>
<p id="v74"><sup><small>74</small></sup>  Kurie Tavęs bijo, džiaugiasi mane matydami, nes Tavo žodžiu pasitikiu. </p>
<p id="v75"><sup><small>75</small></sup>  Viešpatie, žinau, jog teisingi Tavo sprendimai ir teisingai mane nubaudei. </p>
<p id="v76"><sup><small>76</small></sup>  Paguosk dabar mane savo malone, kaip esi savo tarnui žadėjęs. </p>
<p id="v77"><sup><small>77</small></sup>  Būk gailestingas, kad aš išlikčiau gyvas, nes gėriuosi Tavo įstatymu. </p>
<p id="v78"><sup><small>78</small></sup>  Sugėdinti tebūna išdidieji, nes jie be priežasties puolė mane. Aš mąstysiu apie Tavo potvarkius. </p>
<p id="v79"><sup><small>79</small></sup>  Tesigręžia į mane, kurie Tavęs bijo, kurie pažino Tavo liudijimus. </p>
<p id="v80"><sup><small>80</small></sup>  Tegu mano širdis nepažeidžia nuostatų Tavo, kad nebūčiau sugėdintas. </p>
<p id="v81"><sup><small>81</small></sup>  Mano siela ilgisi Tavo išgelbėjimo, bet aš pasitikiu Tavo žodžiu. </p>
<p id="v82"><sup><small>82</small></sup>  Mano akys pavargo belaukdamos, kas Tavo žadėta. Kada Tu mane paguosi? </p>
<p id="v83"><sup><small>83</small></sup>  Nors tapau panašus į vynmaišį dūmuose, bet Tavo nuostatų neužmiršau. </p>
<p id="v84"><sup><small>84</small></sup>  Kiek dar dienų liko Tavo tarnui? Kada mano persekiotojus pasmerksi? </p>
<p id="v85"><sup><small>85</small></sup>  Išdidieji kasa man duobę, nepaisydami Tavo įstatymo. </p>
<p id="v86"><sup><small>86</small></sup>  Visi Tavo įsakymai teisūs; padėk man prieš melagingus persekiotojus. </p>
<p id="v87"><sup><small>87</small></sup>  Jie vos nesunaikino manęs žemėje. Bet aš Tavo potvarkių neapleidau. </p>
<p id="v88"><sup><small>88</small></sup>  Atgaivink mane dėl savo malonės! Aš laikysiuosi Tavo burnos liudijimų. </p>
<p id="v89"><sup><small>89</small></sup>  Viešpatie, Tavo žodis amžinai įtvirtintas danguje. <sup id="cite6"><a href="#fn6">[6]</a></sup></p>
<p id="v90"><sup><small>90</small></sup>  Tavo ištikimybė kartų kartoms; Tu sutvėrei žemę, ir ji pasilieka. </p>
<p id="v91"><sup><small>91</small></sup>  Ligi šiol viskas laikosi, kaip Tavo nutarta, Tau viskas tarnauja. </p>
<p id="v92"><sup><small>92</small></sup>  Jei Tavo įstatymu nesigėrėčiau, seniai būčiau žuvęs. </p>
<p id="v93"><sup><small>93</small></sup>  Niekada neužmiršiu Tavo potvarkių, nes jais Tu atgaivinai mane. <sup id="cite7"><a href="#fn7">[7]</a></sup></p>
<p id="v94"><sup><small>94</small></sup>  Aš esu Tavo, išgelbėk mane, trokštu suvokti Tavo potvarkius. </p>
<p id="v95"><sup><small>95</small></sup>  Nedorėliai mane pražudyti kėsinasi, tačiau aš Tavo liudijimų laikysiuosi. </p>
<p id="v96"><sup><small>96</small></sup>  Mačiau, kad tobuliausi dalykai yra riboti, tik įsakymas Tavo beribis. </p>
<p id="v97"><sup><small>97</small></sup>  Kaip aš myliu Tavo įstatymą, mąstau apie jį ištisą dieną. </p>
<p id="v98"><sup><small>98</small></sup>  Įsakymai Tavo padarė mane protingesnį už mano priešus, nes jie visuomet su manimi. </p>
<p id="v99"><sup><small>99</small></sup>  Daugiau suprantu už visus savo mokytojus, nes mąstau apie Tavo liudijimus. </p>
<p id="v100"><sup><small>100</small></sup>  Daugiau išmanau už senius, nes laikausi Tavo potvarkių. </p>
<p id="v101"><sup><small>101</small></sup>  Nuo bet kokio pikto kelio susilaikau, nes klausau Tavo žodžio. </p>
<p id="v102"><sup><small>102</small></sup>  Nuo Tavo sprendimų nenukrypau, nes Tu mokai mane. </p>
<p id="v103"><sup><small>103</small></sup>  Kokie saldūs man yra Tavo žodžiai, saldesni mano burnai už medų. <sup id="cite1"><a href="#fn1">[1]</a></sup></p>
<p id="v104"><sup><small>104</small></sup>  Dėl Tavo potvarkių tapau išmintingas, todėl nekenčiu jokio melo. </p>
<p id="v105"><sup><small>105</small></sup>  Tavo žodis yra žibintas mano kojai ir šviesa mano takui. </p>
<p id="v106"><sup><small>106</small></sup>  Prisiekiau vykdyti Tavo teisingus sprendimus ir laikysiuosi jų. </p>
<p id="v107"><sup><small>107</small></sup>  Viešpatie, esu labai prislėgtas, atgaivink mane, kaip esi pažadėjęs. </p>
<p id="v108"><sup><small>108</small></sup>  Viešpatie, priimk mano lūpų laisvos valios auką, pamokyk mane savo sprendimų. </p>
<p id="v109"><sup><small>109</small></sup>  Mano siela yra nuolat mano rankoje, tačiau Tavo įstatymo nepamirštu. </p>
<p id="v110"><sup><small>110</small></sup>  Nedorėliai man spendžia žabangus, bet nuo Tavo potvarkių nenukrypau. </p>
<p id="v111"><sup><small>111</small></sup>  Pamokymai Tavo yra mano paveldėtas turtas, jie mano širdies džiaugsmas. </p>
<p id="v112"><sup><small>112</small></sup>  Palenkiau savo širdį vykdyti Tavo nuostatų, tai darysiu dabar ir visados. </p>
<p id="v113"><sup><small>113</small></sup>  Veidmainių nekenčiu, bet Tavo įstatymą myliu. </p>
<p id="v114"><sup><small>114</small></sup>  Tu esi mano slėptuvė ir skydas, Tavo žodžiais pasitikiu. </p>
<p id="v115"><sup><small>115</small></sup>  Pasitraukite nuo manęs, piktadariai! Aš Viešpaties įsakymus vykdysiu. </p>
<p id="v116"><sup><small>116</small></sup>  Palaikyk mane, kaip žadėjai, kad gyvenčiau, tenebūsiu sugėdintas dėl savo vilties. </p>
<p id="v117"><sup><small>117</small></sup>  Suteik pagalbą, ir aš būsiu saugus, nuostatų Tavo niekados nepamiršiu. </p>
<p id="v118"><sup><small>118</small></sup>  Tu atmeti tuos, kurie nuo Tavo nuostatų nukrypo, jie apsigauna savo melu. </p>
<p id="v119"><sup><small>119</small></sup>  Tu visus žemės nedorėlius pašalini tartum atmatas, bet aš myliu Tavo liudijimus. </p>
<p id="v120"><sup><small>120</small></sup>  Mano kūnas dreba, bijodamas Tavęs, aš bijau Tavo sprendimų. </p>
<p id="v121"><sup><small>121</small></sup>  Dariau, kas yra teisu ir teisinga; neatiduok manęs prispaudėjams. </p>
<p id="v122"><sup><small>122</small></sup>  Užtikrink savo tarnui gerovę, neleisk, kad išdidieji mane nugalėtų. </p>
<p id="v123"><sup><small>123</small></sup>  Mano akys pavargo belaukdamos Tavo išgelbėjimo ir Tavo teisumo žodžio. </p>
<p id="v124"><sup><small>124</small></sup>  Būk gailestingas savo tarnui, mokyk mane savo nuostatų. </p>
<p id="v125"><sup><small>125</small></sup>  Esu Tavo tarnas; duok man supratimą pažinti Tavo liudijimus. </p>
<p id="v126"><sup><small>126</small></sup>  Viešpatie, metas Tau veikti, nes žmonės laužo Tavo įstatymą. </p>
<p id="v127"><sup><small>127</small></sup>  Tavo įsakymai brangesni man už auksą, už gryną auksą. </p>
<p id="v128"><sup><small>128</small></sup>  Todėl visus Tavo potvarkius laikau teisingais, nekenčiu melagingų takų. </p>
<p id="v129"><sup><small>129</small></sup>  Tavo liudijimai yra stebuklingi, todėl mano siela jų klauso. </p>
<p id="v130"><sup><small>130</small></sup>  Tavo žodžių aiškinimas apšviečia, neišmanančius daro supratingus. </p>
<p id="v131"><sup><small>131</small></sup>  Atveriu savo burną ir įkvepiu, alkstu Tavo įsakymų. </p>
<p id="v132"><sup><small>132</small></sup>  Pažvelk į mane ir būk gailestingas, kaip darai mylintiems Tavo vardą. </p>
<p id="v133"><sup><small>133</small></sup>  Kreipk mano žingsnius pagal savo žodžius, kad neteisybė man neviešpatautų. </p>
<p id="v134"><sup><small>134</small></sup>  Nuo žmonių priespaudos mane išlaisvink, ir aš vykdysiu Tavo potvarkius. </p>
<p id="v135"><sup><small>135</small></sup>  Parodyk savo tarnui savo veidą šviesų ir mokyk mane savo nuostatų. </p>
<p id="v136"><sup><small>136</small></sup>  Iš akių man srūva upeliai, nes jie nesilaiko Tavo įstatymo. </p>
<p id="v137"><sup><small>137</small></sup>  Viešpatie, Tu esi teisus, teisingi Tavo sprendimai. </p>
<p id="v138"><sup><small>138</small></sup>  Tavo liudijimai teisingi ir neabejotini. </p>
<p id="v139"><sup><small>139</small></sup>  Mano uolumas graužia mane, nes priešai pamiršo Tavo žodžius. </p>
<p id="v140"><sup><small>140</small></sup>  Tavo žodis yra visiškai tyras, jį Tavo tarnas brangina. </p>
<p id="v141"><sup><small>141</small></sup>  Nors esu paniekintas ir menkas, bet Tavo potvarkių neužmiršiu. </p>
<p id="v142"><sup><small>142</small></sup>  Tavo teisumas amžinas, Tavo įstatymas­tiesa. </p>
<p id="v143"><sup><small>143</small></sup>  Nors vargas ir sielvartas spaudžia, bet Tavo įsakymais gėriuosi. </p>
<p id="v144"><sup><small>144</small></sup>  Tavo liudijimai yra teisingi per amžius. Leisk man juos suprasti, ir aš gyvensiu. </p>
<p id="v145"><sup><small>145</small></sup>  Šaukiuosi iš širdies, Viešpatie, išklausyk mane; aš laikysiuosi Tavo nuostatų. </p>
<p id="v146"><sup><small>146</small></sup>  Šaukiuosi Tavęs; išgelbėk mane, ir klausysiu Tavo liudijimų. </p>
<p id="v147"><sup><small>147</small></sup>  Prieš aušrą keliuosi ir šaukiu, nes pasitikiu Tavo žodžiu. </p>
<p id="v148"><sup><small>148</small></sup>  Atmerkiu akis dar prieš aušrą, mąstau apie Tavo žodį. </p>
<p id="v149"><sup><small>149</small></sup>  Viešpatie, išgirsk mane, būdamas maloningas; atgaivink mane, kaip esi nusprendęs. </p>
<p id="v150"><sup><small>150</small></sup>  Artėja priešai klastingi, nutolę nuo Tavo įstatymo. </p>
<p id="v151"><sup><small>151</small></sup>  Arti esi, Viešpatie, ir visi Tavo įsakymai teisingi. </p>
<p id="v152"><sup><small>152</small></sup>  Seniai pažinau Tavo liudijimus, kad jie yra amžini. </p>
<p id="v153"><sup><small>153</small></sup>  Pažvelk į mano skurdą ir išlaisvink mane; juk aš nepamirštu Tavo įstatymo. </p>
<p id="v154"><sup><small>154</small></sup>  Gink mano bylą ir išvaduok mane, atgaivink, kaip esi pažadėjęs. </p>
<p id="v155"><sup><small>155</small></sup>  Išgelbėjimas toli nuo nedorėlių, nes jie neklauso Tavo nuostatų. </p>
<p id="v156"><sup><small>156</small></sup>  Koks didis, Viešpatie, Tavo gailestingumas, atgaivink mane, kaip esi nusprendęs. </p>
<p id="v157"><sup><small>157</small></sup>  Daug mano persekiotojų ir priešų, bet aš nenukrypstu nuo Tavo liudijimų. </p>
<p id="v158"><sup><small>158</small></sup>  Neištikimuosius matau ir bjauriuosi, nes jie nepaiso Tavo žodžio. </p>
<p id="v159"><sup><small>159</small></sup>  Žiūrėk, Viešpatie, kaip Tavo potvarkius myliu; atgaivink mane, būdamas maloningas. </p>
<p id="v160"><sup><small>160</small></sup>  Tavo žodžiai teisingi nuo pradžių, ir visi Tavo teisūs sprendimai amžini. </p>
<p id="v161"><sup><small>161</small></sup>  Kunigaikščiai be priežasties persekioja mane, bet mano širdis vien Tavo žodžių tebijo. </p>
<p id="v162"><sup><small>162</small></sup>  Tavo žodžiu džiaugiuosi, kaip didelį lobį suradęs. </p>
<p id="v163"><sup><small>163</small></sup>  Melo nekenčiu ir bjauriuosi, bet Tavo įstatymas man mielas. </p>
<p id="v164"><sup><small>164</small></sup>  Septynis kartus per dieną giriu Tave už Tavo teisingus sprendimus. </p>
<p id="v165"><sup><small>165</small></sup>  Kas myli Tavo įstatymą, turi didelę ramybę ir niekada nesuklumpa. <sup id="cite2"><a href="#fn2">[2]</a></sup></p>
<p id="v166"><sup><small>166</small></sup>  Laukiu, Dieve, Tavo išgelbėjimo, Tavo įsakymus vykdau. </p>
<p id="v167"><sup><small>167</small></sup>  Mano siela klauso Tavo liudijimų, nes labai juos myliu. </p>
<p id="v168"><sup><small>168</small></sup>  Laikausi Tavo potvarkių ir liudijimų, visi mano keliai Tau žinomi. </p>
<p id="v169"><sup><small>169</small></sup>  Tepasiekia Tave mano šauksmas, Viešpatie; duok man supratimą, kaip esi pažadėjęs. </p>
<p id="v170"><sup><small>170</small></sup>  Tepasiekia mano malda Tave; išlaisvink, kaip esi pažadėjęs. </p>
<p id="v171"><sup><small>171</small></sup>  Mano lūpos girs Tave, nes mokai mane savo nuostatų. </p>
<p id="v172"><sup><small>172</small></sup>  Mano liežuvis kalbės apie Tavo žodį, nes Tavo įsakymai teisingi. <sup id="cite3"><a href="#fn3">[3]</a></sup></p>
<p id="v173"><sup><small>173</small></sup>  Tavo ranka tepadeda man, nes aš pasirinkau Tavo potvarkius. </p>
<p id="v174"><sup><small>174</small></sup>  Ilgiuosi, Viešpatie, Tavo išgelbėjimo, įstatymu Tavo gėriuosi. </p>
<p id="v175"><sup><small>175</small></sup>  Mano siela tegyvena ir tegiria Tave, Tavo sprendimai tepadeda man. </p>
<p id="v176"><sup><small>176</small></sup>  Klaidžioju kaip avis paklydus. Ieškok savo tarno, nes Tavo įsakymų aš neužmiršau. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Psalms/118">Psalmynas - Skyrius 118</a></td>
        <td><a href="/lt/Bible/Psalms/Index">Indeksas</a></td>
        <td><a href="/lt/Bible/Psalms/120">Psalmynas - Skyrius 120</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 119:103 <i>Dvasinis skonis</i>: <a href="/lt/The_Urantia_Book/2#p7_6">UK 2:7.6</a>. </li>
  <li id="fn2"><a href="#cite2">↑</a> 119:165 <i>Didelė ramybė teisės mylėtojams</i>: <a href="/lt/The_Urantia_Book/131#p2_12">UK 131:2.12</a>.  <i>Ilgalaikė ramybė</i>: <a href="/lt/The_Urantia_Book/5#p4_2">UK 5:4.2</a>. </li>
  <li id="fn3"><a href="#cite3">↑</a> 119:172 <i># 2 Dievo įstatymai yra tik</i>: <a href="/lt/The_Urantia_Book/4#p1_3">UK 4:1.3</a>. </li>
  <li id="fn4"><a href="#cite4">↑</a> 119:67 <i>1 dalis: Prieš nuskriaustas, paklydęs</i>: <a href="/lt/The_Urantia_Book/148#p5_5">UK 148:5.5</a>. </li>
  <li id="fn5"><a href="#cite5">↑</a> 119:71 <i>2 dalis: Nelaimė man naudinga</i>: <a href="/lt/The_Urantia_Book/148#p5_5">UK 148:5.5</a>. </li>
  <li id="fn6"><a href="#cite6">↑</a> 119:89-90 <i>Žodis apsigyveno danguje</i>: <a href="/lt/The_Urantia_Book/4#p1_3">UK 4:1.3</a>. </li>
  <li id="fn7"><a href="#cite7">↑</a> 119:93 <i>Gyvybinė kibirkštis – gyvenimo paslaptis</i>: <a href="/lt/The_Urantia_Book/36#p3_4">UK 36:3.4</a>. </li>
</ol>
</div>
