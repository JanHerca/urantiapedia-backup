<!--
title: Koheleto knyga - Skyrius 2
description: 
published: true
date: 2022-9-13T21:36:44Z
tags: 
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Ecclesiastes/1">Koheleto knyga - Skyrius 1</a></td>
        <td><a href="/lt/Bible/Ecclesiastes/Index">Indeksas</a></td>
        <td><a href="/lt/Bible/Ecclesiastes/3">Koheleto knyga - Skyrius 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Tariau savo širdyje: “Dabar išbandysiu tave linksmumu, todėl džiaukis malonumais”. Bet ir tai yra tuštybė. </p>
<p id="v2"><sup><small>2</small></sup>  Apie juoką pasakiau: “Kvailystė”, o apie linksmybes: “Kokia iš jų nauda?” </p>
<p id="v3"><sup><small>3</small></sup>  Aš nusprendžiau mėgautis vynu, tačiau neatsisakyti išminties savo širdyje, ir suprasti, kas yra kvailystė, kol pamatysiu, ką gero žmonių vaikai galėtų daryti, gyvendami po dangumi per visas savo dienas. </p>
<p id="v4"><sup><small>4</small></sup>  Aš ėmiausi didelių darbų, pasistačiau namų, užsiveisiau vynuogynų, </p>
<p id="v5"><sup><small>5</small></sup>  sodų, parkų ir prisodinau juose įvairiausių vaismedžių. </p>
<p id="v6"><sup><small>6</small></sup>  Pasidariau tvenkinių ir jų vandeniu laisčiau miško medžius. </p>
<p id="v7"><sup><small>7</small></sup>  Pirkau vergų ir vergių, turėjau ir savo namuose gimusių vergų; laikiau dideles bandas galvijų ir avių, didesnes negu prieš mane gyvenusieji Jeruzalėje. </p>
<p id="v8"><sup><small>8</small></sup>  Aš įsigijau sidabro, aukso ir kitų turtų iš karalių ir kraštų; pasirūpinau giesmininkų ir giesmininkių, to, ką mėgsta žmonių sūnūs, ir įvairiausių muzikos instrumentų. </p>
<p id="v9"><sup><small>9</small></sup>  Aš tapau didis ir išgarsėjau labiau už visus, prieš mane gyvenusius Jeruzalėje. Mano išmintis taip pat pasiliko su manimi. </p>
<p id="v10"><sup><small>10</small></sup>  Ko mano akys geidė, nieko joms neatsakiau, nedraudžiau savo širdžiai jokios linksmybės. Mano širdis džiaugėsi mano darbais, ir tai buvo atlyginimas už mano triūsą. </p>
<p id="v11"><sup><small>11</small></sup>  Aš pažiūrėjau į visus savo darbus ir triūsą, ir štai, viskas buvo tuštybė ir vėjo gaudymas; iš to nebuvo jokios naudos po saule. <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  Aš gręžiausi ieškoti skirtumo tarp išminties, kvailystės ir beprotybės. Ką darys žmogus, kuris gyvens po karaliaus? Tai, kas jau yra padaryta. <sup id="cite2"><a href="#fn2">[2]</a></sup></p>
<p id="v13"><sup><small>13</small></sup>  Pamačiau, kad išmintis yra vertingesnė už kvailystę tiek, kiek šviesa už tamsą. </p>
<p id="v14"><sup><small>14</small></sup>  Išmintingas turi akis, o kvailys vaikščioja tamsoje. Taip pat supratau, kad abiejų laukia toks pat likimas. </p>
<p id="v15"><sup><small>15</small></sup>  Tada tariau širdyje: “Jei kvailio likimas yra toks pat kaip mano, tai kodėl aš siekiu išminties?” Supratau, kad ir tai yra tuštybė. </p>
<p id="v16"><sup><small>16</small></sup>  Išmintingo, kaip ir kvailio, neatsimins ateityje; tai, kas yra dabar, užmirš būsiančios kartos. Išmintingas miršta lygiai taip pat, kaip kvailys. </p>
<p id="v17"><sup><small>17</small></sup>  Aš ėmiau nekęsti gyvenimo; man nepatiko, kas darosi po saule, nes viskas tuštybė ir vėjo gaudymas. </p>
<p id="v18"><sup><small>18</small></sup>  Aš ėmiau nekęsti viso savo triūso šioje žemėje, nes turėsiu viską palikti žmogui, kuris bus po manęs. </p>
<p id="v19"><sup><small>19</small></sup>  Kas žino, ar jis bus išmintingas, ar kvailys? Jis valdys visa, ką sukroviau savo darbu, naudodamasis savo išmintimi po saule. Ir tai yra tuštybė. </p>
<p id="v20"><sup><small>20</small></sup>  Gailėjausi įdėjęs tiek triūso po saule. </p>
<p id="v21"><sup><small>21</small></sup>  Žmogus, kuris dirbo išmintingai, protingai ir sėkmingai, turės viską palikti kitam, kuris niekuo neprisidėjo. Tai yra tuštybė ir didelė blogybė. </p>
<p id="v22"><sup><small>22</small></sup>  Kokia nauda žmogui dirbti ir vargti pasaulyje? </p>
<p id="v23"><sup><small>23</small></sup>  Visas jo gyvenimas pilnas vargo, sielvarto ir kančių; net naktį jis neturi poilsio. Tai taip pat tuštybė. </p>
<p id="v24"><sup><small>24</small></sup>  Žmogui nieko nėra geresnio, kaip valgyti, gerti ir džiaugtis savo darbu. Aš mačiau, kad visa tai ateina iš Dievo rankų. </p>
<p id="v25"><sup><small>25</small></sup>  Ar kas be Jo gali valgyti ir mėgautis? </p>
<p id="v26"><sup><small>26</small></sup>  Žmogui, kuris Jam patinka, Jis suteikia išmintį, pažinimą ir džiaugsmą, bet nusidėjėliui duoda sunkią užduotį rinkti ir kaupti, kad galėtų atiduoti tam, kuris patinka Dievui. Tai taip pat tuštybė ir vėjo gaudymas. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Ecclesiastes/1">Koheleto knyga - Skyrius 1</a></td>
        <td><a href="/lt/Bible/Ecclesiastes/Index">Indeksas</a></td>
        <td><a href="/lt/Bible/Ecclesiastes/3">Koheleto knyga - Skyrius 3</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 2:11-23 <i>Mirtis neišvengiama, nenusiminkite</i>: <a href="/lt/The_Urantia_Book/102#p0_1">UK 102:0.1</a>. </li>
  <li id="fn2"><a href="#cite2">↑</a> 2:12-17 <i>Ekleziastas yra pesimistas</i>: <a href="/lt/The_Urantia_Book/97#p8_2">UK 97:8.2</a>. </li>
</ol>
</div>
