<!--
title: Antroji Kronikų knyga - Skyrius 9
description: 
published: true
date: 2022-10-7T19:22:48Z
tags: bible, bible—2 chronicles
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Chronicles/8">Antroji Kronikų knyga - Skyrius 8</a></td>
        <td><a href="/lt/Bible/2_Chronicles/Index">Indeksas</a></td>
        <td><a href="/lt/Bible/2_Chronicles/10">Antroji Kronikų knyga - Skyrius 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Šebos karalienė, išgirdusi apie Saliamoną ir norėdama jį išmėginti sunkiais klausimais, atvyko į Jeruzalę su labai didele palyda ir kupranugariais, nešančiais kvepalus, gausybę aukso ir brangiųjų akmenų. Atėjusi pas Saliamoną, ji kalbėjosi su juo apie viską, kas buvo jos širdyje. </p>
<p id="v2"><sup><small>2</small></sup>  Saliamonas atsakė jai į visus klausimus. Nebuvo nieko, ko Saliamonas nebūtų galėjęs jai atsakyti. </p>
<p id="v3"><sup><small>3</small></sup>  Šebos karalienė, pamačiusi Saliamono išmintį ir namus, kuriuos jis pasistatė, </p>
<p id="v4"><sup><small>4</small></sup>  jo stalo valgius, tarnų būstus, patarnautojų laikyseną bei apdarus, vyno pilstytojus bei jų apdarus, įėjimą į Viešpaties namus, nebegalėjo susilaikyti </p>
<p id="v5"><sup><small>5</small></sup>  ir tarė karaliui: “Ką girdėjau savo krašte apie tavo darbus ir išmintį, yra tiesa. </p>
<p id="v6"><sup><small>6</small></sup>  Aš netikėjau žodžiais, kol neatvykau ir savo akimis nepamačiau. Iš tikrųjų nė pusės apie tavo išmintį man nebuvo papasakota. Tu viršiji tai, ką apie tave girdėjau. </p>
<p id="v7"><sup><small>7</small></sup>  Laimingi tavo žmonės ir laimingi tavo tarnai, kurie nuolat yra priešais tave ir girdi tavo išmintį. </p>
<p id="v8"><sup><small>8</small></sup>  Palaimintas Viešpats, tavo Dievas, kuris pamėgo tave ir pasodino į savo sostą, kad būtum Viešpaties, savo Dievo, karaliumi. Kadangi Dievas myli Izraelį ir nori jį išlaikyti per amžius, Jis padarė tave jų karaliumi teismui ir teisingumui vykdyti”. </p>
<p id="v9"><sup><small>9</small></sup>  Šebos karalienė padovanojo karaliui šimtą dvidešimt talentų aukso, labai daug kvepalų ir brangiųjų akmenų; niekad nebuvo tokių kvepalų, kokius Šebos karalienė padovanojo karaliui Saliamonui. </p>
<p id="v10"><sup><small>10</small></sup>  Hiramo ir Saliamono tarnai pargabeno aukso iš Ofyro, raudonmedžio ir brangiųjų akmenų. </p>
<p id="v11"><sup><small>11</small></sup>  Iš raudonmedžio buvo padaryti laiptai Viešpaties namams, psalteriai ir arfos giesmininkams; anksčiau tokių niekas nebuvo matęs Judo žemėje. </p>
<p id="v12"><sup><small>12</small></sup>  Karalius Saliamonas davė Šebos karalienei viską, ko ji norėjo ir prašė. Jis jai dovanojo daugiau, negu ji jam atgabeno. Po to ji su savo palyda grįžo į savo kraštą. </p>
<p id="v13"><sup><small>13</small></sup>  Auksas, kurį kas metai atgabendavo Saliamonui, svėrė šešis šimtus šešiasdešimt šešis talentus, </p>
<p id="v14"><sup><small>14</small></sup>  neskaičiuojant to, ką atgabendavo karaliui Saliamonui prekybininkai ir keliaujantieji pirkliai, Arabijos karaliai ir krašto valdytojai. </p>
<p id="v15"><sup><small>15</small></sup>  Karalius Saliamonas padarė du šimtus didžiųjų skydų iš kalto aukso, sunaudodamas kiekvienam skydui po šešis šimtus šekelių aukso, </p>
<p id="v16"><sup><small>16</small></sup>  ir tris šimtus mažųjų skydų iš kalto aukso, sunaudodamas vienam po tris šimtus šekelių aukso. Karalius juos sudėjo namuose iš Libano medžio. </p>
<p id="v17"><sup><small>17</small></sup>  Karalius padarė didžiulį sostą iš dramblio kaulo ir padengė jį grynu auksu. </p>
<p id="v18"><sup><small>18</small></sup>  Sostas turėjo šešis laiptus ir auksinį pakojį. Abiejose sosto pusėse buvo rankoms atramos, du liūtai stovėjo šalia tų atramų. </p>
<p id="v19"><sup><small>19</small></sup>  Be to, dvylika liūtų stovėjo ant šešių laiptų, po vieną iš abiejų pusių. Nieko panašaus nebuvo padaryta jokioje karalystėje. </p>
<p id="v20"><sup><small>20</small></sup>  Visi karaliaus Saliamono geriamieji indai ir namų iš Libano medžio indai buvo gryno aukso. Nieko nebuvo iš sidabro, nes jis neturėjo vertės Saliamono laikais. </p>
<p id="v21"><sup><small>21</small></sup>  Karaliaus laivai plaukiojo į Taršišą kartu su Hiramo tarnais. Kas treji metai Taršišo laivai grįždavo su auksu, sidabru, dramblio kaulu, beždžionėmis ir povais. </p>
<p id="v22"><sup><small>22</small></sup>  Karalius Saliamonas pranoko visus žemės karalius savo turtais ir išmintimi. </p>
<p id="v23"><sup><small>23</small></sup>  Visi žemės karaliai siekė išvysti Saliamoną, norėdami išgirsti jo išmintį, kurią Dievas buvo įdėjęs į jo širdį. </p>
<p id="v24"><sup><small>24</small></sup>  Kiekvienas atgabendavo jam dovanų: sidabrinių ir auksinių daiktų, rūbų, ginklų, kvepalų, žirgų ir mulų; taip buvo kasmet. </p>
<p id="v25"><sup><small>25</small></sup>  Saliamonas turėjo keturis tūkstančius pastatų žirgams bei kovos vežimams ir dvylika tūkstančių raitelių, kuriuos jis paskirstė kovos vežimų miestuose ir pas save Jeruzalėje. </p>
<p id="v26"><sup><small>26</small></sup>  Jis buvo valdovas visų karalių nuo upės iki filistinų krašto ir Egipto sienos. </p>
<p id="v27"><sup><small>27</small></sup>  Karalius padarė, kad sidabro Jeruzalėje buvo kaip akmenų, o kedrų tiek, kiek figmedžių, kurie gausiai auga slėniuose. </p>
<p id="v28"><sup><small>28</small></sup>  Saliamonas pirkdavo žirgų iš Egipto ir kitų šalių. </p>
<p id="v29"><sup><small>29</small></sup>  Kiti Saliamono darbai nuo pradžios iki galo yra surašyti pranašo Natano knygoje, Ahijos iš Šilojo pranašystėje ir regėtojo Idojo regėjimuose apie Nebato sūnų Jeroboamą. </p>
<p id="v30"><sup><small>30</small></sup>  Saliamonas karaliavo Jeruzalėje visam Izraeliui keturiasdešimt metų. </p>
<p id="v31"><sup><small>31</small></sup>  Saliamonas užmigo prie savo tėvų ir buvo palaidotas savo tėvo Dovydo mieste; jo sūnus Roboamas pradėjo karaliauti jo vietoje. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Chronicles/8">Antroji Kronikų knyga - Skyrius 8</a></td>
        <td><a href="/lt/Bible/2_Chronicles/Index">Indeksas</a></td>
        <td><a href="/lt/Bible/2_Chronicles/10">Antroji Kronikų knyga - Skyrius 10</a></td>
      </tr>
    </tbody>
  </table>
</figure>
