<!--
title: Ezekielio knyga - Skyrius 20
description: 
published: true
date: 2022-9-13T21:36:44Z
tags: 
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Ezekiel/19">Ezekielio knyga - Skyrius 19</a></td>
        <td><a href="/lt/Bible/Ezekiel/Index">Indeksas</a></td>
        <td><a href="/lt/Bible/Ezekiel/21">Ezekielio knyga - Skyrius 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Septintaisiais metais, penkto mėnesio dešimtą dieną, keli Izraelio vyresnieji atėjo pasiklausti Viešpaties ir atsisėdo priešais mane. </p>
<p id="v2"><sup><small>2</small></sup>  Viešpats kalbėjo man: </p>
<p id="v3"><sup><small>3</small></sup>  “Žmogaus sūnau, paklausk Izraelio vyresniųjų, ar jie atėjo pasiklausti manęs? Kaip Aš gyvas, jiems neatsakysiu,­sako Viešpats Dievas.­ </p>
<p id="v4"><sup><small>4</small></sup>  Žmogaus sūnau, ar tu neteisi jų? Primink jiems jų tėvų bjaurystes. </p>
<p id="v5"><sup><small>5</small></sup>  Sakyk jiems: ‘Taip sako Viešpats Dievas: ‘Aš išsirinkau Izraelį, Aš prisiekiau, pakėlęs ranką, Jokūbo namų palikuonims, apsireiškiau jiems Egipto krašte, sakydamas: ‘Aš esu Viešpats, jūsų Dievas’. </p>
<p id="v6"><sup><small>6</small></sup>  Tą dieną Aš, pakėlęs ranką, prisiekiau, kad išvesiu juos iš Egipto krašto ir nuvesiu į mano numatytą jiems žemę, tekančią pienu ir medumi,­į geriausią kraštą iš visų. </p>
<p id="v7"><sup><small>7</small></sup>  Aš jiems sakiau: ‘Kiekvienas pašalinkite bjaurystes nuo savo akių ir nesusitepkite Egipto stabais. Aš esu Viešpats, jūsų Dievas’. </p>
<p id="v8"><sup><small>8</small></sup>  Bet jie buvo maištingi ir neklausė manęs, nė vienas nepašalino nuo savo akių bjaurysčių ir nepaliko Egipto stabų. Tuomet Aš ketinau išlieti savo rūstybę ant jų dar Egipto krašte. </p>
<p id="v9"><sup><small>9</small></sup>  Tačiau dėl savo vardo susilaikiau, kad jo nepažeminčiau tarp pagonių tautų, kur jie gyveno, kurių akivaizdoje Aš apsireiškiau, žadėdamas išvesti juos iš Egipto krašto. </p>
<p id="v10"><sup><small>10</small></sup>  Aš išvedžiau juos iš Egipto krašto ir, atvedęs į dykumą, </p>
<p id="v11"><sup><small>11</small></sup>  daviau jiems savo įsakymus ir pamokiau nuostatų, kurių laikydamasis žmogus gyvens. </p>
<p id="v12"><sup><small>12</small></sup>  Daviau sabatą, ženklą tarp jų ir manęs, kad jie žinotų, jog Aš esu Viešpats, kuris juos pašventinu. </p>
<p id="v13"><sup><small>13</small></sup>  Izraelitai maištavo prieš mane dykumoje. Jie nesilaikė mano įsakymų ir atmetė mano nuostatus, kuriuos vykdydamas žmogus gyvens; jie sutepė ir mano sabatus. Aš norėjau išlieti savo rūstybę dykumoje ir juos visai sunaikinti, </p>
<p id="v14"><sup><small>14</small></sup>  tačiau to nepadariau dėl savo vardo, kad nebūčiau niekinamas pagonių tautų, kurių akivaizdoje juos išvedžiau iš Egipto. </p>
<p id="v15"><sup><small>15</small></sup>  Tačiau, pakėlęs ranką, prisiekiau dykumoje, kad jų neįvesiu į pažadėtąją žemę, tekančią pienu ir medumi, į kraštą, geriausią iš visų. </p>
<p id="v16"><sup><small>16</small></sup>  Jie atmetė mano įsakymus, nesilaikė nuostatų ir sutepė sabatus, nes jų širdis buvo linkusi prie stabų. </p>
<p id="v17"><sup><small>17</small></sup>  Aš pasigailėjau jų ir visų nesunaikinau ir nepadariau jiems galo dykumoje. </p>
<p id="v18"><sup><small>18</small></sup>  Jų vaikams įsakiau: ‘Nesilaikykite savo tėvų nuostatų, nesielkite kaip jie ir nesusiterškite stabais. </p>
<p id="v19"><sup><small>19</small></sup>  Aš esu Viešpats, jūsų Dievas. Laikykitės mano įsakymų ir vykdykite mano nuostatus, </p>
<p id="v20"><sup><small>20</small></sup>  švęskite sabatą kaip ženklą tarp manęs ir jūsų ir žinokite, kad Aš esu Viešpats, jūsų Dievas. </p>
<p id="v21"><sup><small>21</small></sup>  Bet ir jų vaikai maištavo prieš mane. Jie nesilaikė mano įsakymų ir nevykdė mano nuostatų, kuriuos vykdydamas žmogus gyvens. Norėjau išlieti ant jų savo rūstybę dykumoje, </p>
<p id="v22"><sup><small>22</small></sup>  tačiau susilaikiau dėl savo vardo, kad nebūčiau niekinamas tarp pagonių, kurių akivaizdoje juos išvedžiau iš Egipto. </p>
<p id="v23"><sup><small>23</small></sup>  Pakėlęs ranką, dykumoje prisiekiau, kad juos išsklaidysiu ir išblaškysiu tarp pagonių, </p>
<p id="v24"><sup><small>24</small></sup>  nes jie nesilaikė mano įsakymų, atmetė nuostatus, sutepė sabatą ir sekė tėvų stabus. </p>
<p id="v25"><sup><small>25</small></sup>  Tad ir Aš daviau jiems klaidingų įsakymų ir tokių nuostatų, kurių laikydamiesi jie negalėjo gyventi. </p>
<p id="v26"><sup><small>26</small></sup>  Jie susitepė savo dovanomis, leisdami savo pirmagimius per ugnį, kad paversčiau juos dykyne ir galiausiai jie pažintų, jog Aš esu Viešpats’. </p>
<p id="v27"><sup><small>27</small></sup>  Todėl, žmogaus sūnau, kalbėk izraelitams ir sakyk jiems: ‘Taip sako Viešpats Dievas: ‘Jūsų tėvai piktžodžiavo ir paniekino mane. </p>
<p id="v28"><sup><small>28</small></sup>  Kai juos įvedžiau į kraštą, kurį, pakėlęs ranką, buvau prisiekęs jiems duoti, jie, pamatę aukštesnę kalvą arba šakotą medį, aukojo ten aukas ir nešė dovanas, sukeldami mano rūstybę’. </p>
<p id="v29"><sup><small>29</small></sup>  Aš juos klausiau: ‘Kokia tai aukštuma, į kurią einate?’ Iki šios dienos jos vardas Bama. </p>
<p id="v30"><sup><small>30</small></sup>  Todėl klausk izraelitų: ‘Ar jūs nesusitepę, kaip ir jūsų tėvai, bjauriais stabais? </p>
<p id="v31"><sup><small>31</small></sup>  Kai jūs aukojate aukas ir deginate vaikus, patys susitepate stabais iki šios dienos. Ar tad Aš turėčiau jums atsakyti? Kaip Aš gyvas, Aš neatsakysiu jums,­sako Viešpats Dievas.­ </p>
<p id="v32"><sup><small>32</small></sup>  Niekada neįvyks, kaip jūs manote ir sakote: ‘Kaip pagonys ir kitų kraštų tautos, taip ir mes tarnausime medžiui ir akmenims’. </p>
<p id="v33"><sup><small>33</small></sup>  Kaip Aš gyvas,­sako Viešpats,­Aš valdysiu jus galinga ištiesta ranka, išliedamas savo rūstybę. </p>
<p id="v34"><sup><small>34</small></sup>  Aš išvesiu jus iš tautų, surinksiu iš kraštų, kur esate išsklaidyti, savo galinga ir ištiesta ranka ir išliedamas savo rūstybę. </p>
<p id="v35"><sup><small>35</small></sup>  Aš nuvesiu jus į tautų dykumą ir ten su jumis bylinėsiuosi veidas į veidą. </p>
<p id="v36"><sup><small>36</small></sup>  Kaip bylinėjausi su jūsų tėvais Egipto šalies dykumoje, taip bylinėsiuosi su jumis. </p>
<p id="v37"><sup><small>37</small></sup>  Tada jus pervesiu po lazda ir įvesiu į sandoros ryšius. </p>
<p id="v38"><sup><small>38</small></sup>  Aš atskirsiu nuo jūsų maištininkus ir man nusikaltusius, išvesiu juos iš krašto, kuriame jie dabar svetimi, bet į Izraelio kraštą jie nesugrįš. Tada žinosite, kad Aš esu Viešpats’. </p>
<p id="v39"><sup><small>39</small></sup>  Apie jus, izraelitai, Viešpats Dievas taip sako: ‘Kurie nenorite manęs klausyti, eikite ir tarnaukite savo stabams, bet mano šventojo vardo nebesutepkite savo aukomis ir stabais. </p>
<p id="v40"><sup><small>40</small></sup>  Šventame mano kalne, Izraelio aukštame kalne, man tarnaus visas Izraelis. Ten Aš priimsiu juos ir pareikalausiu iš jūsų aukų, pirmavaisių ir pašvęstų daiktų. </p>
<p id="v41"><sup><small>41</small></sup>  Aš priimsiu jus ir malonų jūsų aukų kvapą, kai išvesiu jus iš tautų ir surinksiu iš kraštų, kur esate išsklaidyti, ir būsiu pašventintas jumyse pagonių akivaizdoje. </p>
<p id="v42"><sup><small>42</small></sup>  Tada žinosite, kad Aš esu Viešpats, kai jus įvesiu į Izraelio kraštą, kurį prisiekiau duoti jūsų tėvams. </p>
<p id="v43"><sup><small>43</small></sup>  Ten atsiminsite savo kelius ir darbus, kuriais susitepėte, ir bjaurėsitės savęs dėl savo padarytų piktadarysčių. </p>
<p id="v44"><sup><small>44</small></sup>  Tada žinosite, kad Aš esu Viešpats, kai pasielgsiu su jumis dėl savo vardo, neatsižvelgdamas į jūsų nedorus kelius ir piktus darbus’ ”. </p>
<p id="v45"><sup><small>45</small></sup>  Viešpats kalbėjo man: </p>
<p id="v46"><sup><small>46</small></sup>  “Žmogaus sūnau, žiūrėk pietų pusėn, kalbėk ir pranašauk miškui pietų šalyje. </p>
<p id="v47"><sup><small>47</small></sup>  Sakyk miškui pietuose: ‘Išgirsk Viešpaties žodį. Aš įžiebsiu ugnį ir sudeginsiu visus tavo žalius ir sausus medžius. Liepsnos neužges, kol visa bus sudeginta nuo pietų iki šiaurės. </p>
<p id="v48"><sup><small>48</small></sup>  Tada visi matys, kad Aš, Viešpats, padegiau mišką, ir jis neužges’ ”. </p>
<p id="v49"><sup><small>49</small></sup>  Tada aš atsiliepiau: “Ak, Viešpatie Dieve, jie sako apie mane: ‘Ar jis ne palyginimais kalba?’ ” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Ezekiel/19">Ezekielio knyga - Skyrius 19</a></td>
        <td><a href="/lt/Bible/Ezekiel/Index">Indeksas</a></td>
        <td><a href="/lt/Bible/Ezekiel/21">Ezekielio knyga - Skyrius 21</a></td>
      </tr>
    </tbody>
  </table>
</figure>
