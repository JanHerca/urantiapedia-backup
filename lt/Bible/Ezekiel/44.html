<!--
title: Ezekielio knyga - Skyrius 44
description: 
published: true
date: 2022-10-7T19:22:49Z
tags: bible, bible—ezekiel
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Ezekiel/43">Ezekielio knyga - Skyrius 43</a></td>
        <td><a href="/lt/Bible/Ezekiel/Index">Indeksas</a></td>
        <td><a href="/lt/Bible/Ezekiel/45">Ezekielio knyga - Skyrius 45</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Jis nuvedė mane prie šventyklos išorinių vartų rytų pusėje. Jie buvo uždaryti. </p>
<p id="v2"><sup><small>2</small></sup>  Tada Viešpats sakė man: “Šitie vartai liks uždaryti. Jie nebus atidaryti, ir niekas nevaikščios pro juos. Kadangi Viešpats, Izraelio Dievas, įėjo pro juos, todėl jie liks uždaryti. </p>
<p id="v3"><sup><small>3</small></sup>  Tik kunigaikštis sėdės juose Viešpaties akivaizdoje ir valgys. Jis įeis pro vartų prieangį ir išeis tuo pačiu keliu”. </p>
<p id="v4"><sup><small>4</small></sup>  Po to jis įvedė mane pro šiaurės vartus ir nuvedė prie šventyklos priekio. Aš pažiūrėjau, ir štai Viešpaties šlovė pripildė namus; aš parkritau veidu žemėn. </p>
<p id="v5"><sup><small>5</small></sup>  Viešpats tarė man: “Žmogaus sūnau, viską įsidėmėk, žiūrėk akimis ir klausyk ausimis, ką tau sakysiu apie Viešpaties namų įstatymus ir nuostatus. Įsidėmėk, kas gali įeiti į namus. </p>
<p id="v6"><sup><small>6</small></sup>  Sakyk maištingiems izraelitams: ‘Taip sako Viešpats Dievas: ‘Izraelitai, užtenka jūsų bjaurysčių! </p>
<p id="v7"><sup><small>7</small></sup>  Jūs įvedėte svetimšalius, neapipjaustytus širdimi ir neapipjaustytus kūnu, į mano šventyklą ir tuo sutepėte mano namus. Jūs aukojote jų akivaizdoje man duonos, taukų ir kraujo ir taip sulaužėte mano sandorą savo bjauriais darbais. </p>
<p id="v8"><sup><small>8</small></sup>  Užuot atlikę man šventą tarnystę, jūs paskyrėte juos tarnauti šventykloje’. </p>
<p id="v9"><sup><small>9</small></sup>  Taip sako Viešpats Dievas: ‘Nė vienas svetimšalis, gyvenantis tarp izraelitų, neapipjaustytas širdimi ir neapipjaustytas kūnu, neturi teisės įeiti į mano šventyklą. </p>
<p id="v10"><sup><small>10</small></sup>  Levitai, pasitraukę nuo manęs, kai izraelitai nuklydo ir sekė paskui stabus, atsakys už savo kaltę. </p>
<p id="v11"><sup><small>11</small></sup>  Bet jie tarnaus mano šventykloje: bus vartų sargai ir patarnaus namuose. Jie pjaus tautos deginamąsias aukas ir jiems tarnaus. </p>
<p id="v12"><sup><small>12</small></sup>  Kadangi jie tarnavo prie stabų ir suvedžiojo izraelitus, todėl Aš pakėliau savo ranką prieš juos, ir jie atsakys už savo kaltę. </p>
<p id="v13"><sup><small>13</small></sup>  Jie nesiartins prie manęs tarnauti man kaip kunigai ir neprisiartins prie mano šventų daiktų Šventų švenčiausiojoje. Jie kentės gėdą už savo bjaurius darbus. </p>
<p id="v14"><sup><small>14</small></sup>  Aš padarysiu juos namų prižiūrėtojais ir patarnautojais. </p>
<p id="v15"><sup><small>15</small></sup>  Bet kunigai iš levitų, Cadoko sūnūs, kurie prižiūrėjo šventyklą, kai izraelitai klaidžiojo ir atitolo nuo manęs, artinsis prie manęs ir man tarnaus, stovės mano akivaizdoje ir aukos taukų bei kraujo. </p>
<p id="v16"><sup><small>16</small></sup>  Jie eis į mano šventyklą, artės prie mano stalo ir tarnaus man. </p>
<p id="v17"><sup><small>17</small></sup>  Įėję pro vartus į vidinį kiemą, jie vilkės drobiniais drabužiais. Jie nevilkės nieko vilnonio, tarnaudami vidinio kiemo vartuose ir už jų. </p>
<p id="v18"><sup><small>18</small></sup>  Jie dėvės drobinius raiščius ant galvų bei vilkės drobines kelnes, nesusijuos, kad neprakaituotų. </p>
<p id="v19"><sup><small>19</small></sup>  Prieš eidami į išorinį kiemą pas tautą, jie nusirengs drabužius, su kuriais tarnavo, paliks juos šventyklos kambariuose ir apsivilks kitais drabužiais, kad nepašventintų žmonių savo drabužiais. </p>
<p id="v20"><sup><small>20</small></sup>  Jie neskus galvų ir neaugins ilgų plaukų, bet apsikirps galvos plaukus. </p>
<p id="v21"><sup><small>21</small></sup>  Nė vienas kunigas negers vyno, prieš eidamas į vidinį kiemą. </p>
<p id="v22"><sup><small>22</small></sup>  Jie neves našlės nė atleistos, tik mergaites iš Izraelio palikuonių. Tačiau kunigo našlę jie galės vesti. </p>
<p id="v23"><sup><small>23</small></sup>  Jie mokys mano tautą atskirti, kas šventa ir nešventa, aiškins, kas švaru ir nešvaru. </p>
<p id="v24"><sup><small>24</small></sup>  Kilus ginčui, jie bus teisėjais ir teis pagal mano nuostatus. Jie laikysis mano nuostatų ir įsakymų apie visas šventes ir švęs sabatus. </p>
<p id="v25"><sup><small>25</small></sup>  Jie nesusiteps mirusiaisiais, artindamiesi prie jų, išskyrus tėvą ir motiną, sūnų ir dukrą, brolį ir netekėjusią seserį. </p>
<p id="v26"><sup><small>26</small></sup>  Po apsivalymo jie paskaičiuos jam septynias dienas. </p>
<p id="v27"><sup><small>27</small></sup>  Tą dieną, kai kunigas eis į vidinį kiemą tarnauti šventykloje, jis aukos auką už nuodėmę,­sako Viešpats Dievas.­ </p>
<p id="v28"><sup><small>28</small></sup>  Aš būsiu jų paveldėjimas, ir jūs neduosite jiems nuosavybės Izraelio krašte, nes Aš esu jų nuosavybė. </p>
<p id="v29"><sup><small>29</small></sup>  Duonos aukos, aukos už nuodėmes ir kaltes, ir visa, kas pašvęsta Dievui, bus kunigų maistas. </p>
<p id="v30"><sup><small>30</small></sup>  Visų vaisių pirmienos, visų atnašų ir dovanų dalis priklausys kunigams. Taip pat savo tešlos pirmienas duokite kunigams, kad palaiminimas pasiliktų jūsų namuose. </p>
<p id="v31"><sup><small>31</small></sup>  Kritusių ar žvėrių sudraskytų paukščių bei gyvulių kunigai nevalgys’ ”. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Ezekiel/43">Ezekielio knyga - Skyrius 43</a></td>
        <td><a href="/lt/Bible/Ezekiel/Index">Indeksas</a></td>
        <td><a href="/lt/Bible/Ezekiel/45">Ezekielio knyga - Skyrius 45</a></td>
      </tr>
    </tbody>
  </table>
</figure>
