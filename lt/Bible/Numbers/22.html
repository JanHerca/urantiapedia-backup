<!--
title: Skaičių knyga - Skyrius 22
description: 
published: true
date: 2023-11-8T21:52:7Z
tags: bible, bible—numbers
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Numbers/21">
          <span class="mdi mdi-arrow-left-drop-circle"></span><span class="pl-2">Skaičių knyga - Skyrius 21</span>
        </a>
        </td>
        <td>
        <a href="/lt/Bible/Numbers/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Numbers/23">
          <span class="pr-2">Skaičių knyga - Skyrius 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Izraelitai keliavo ir sustojo Moabo lygumoje, anoje pusėje Jordano, ties Jerichu. </p>
<p id="v2"><sup><small>2</small></sup>  Ciporo sūnus Balakas matė visa, ką Izraelis padarė amoritams. </p>
<p id="v3"><sup><small>3</small></sup>  Moabitai labai bijojo izraelitų, nes jų buvo labai daug. </p>
<p id="v4"><sup><small>4</small></sup>  Moabas sakė midjaniečių vyresniesiems: “Šita tauta sunaikins mus visus, čia gyvenančius, kaip jautis sunaikina žolę iki šaknų”. O Ciporo sūnus Balakas tuo metu buvo moabitų karalius. </p>
<p id="v5"><sup><small>5</small></sup>  Jis siuntė pasiuntinius pas Beoro sūnų Balaamą į Petoro miestą prie upės, kad jį pakviestų, sakydami: “Iš Egipto išėjo tauta, kuri apdengė žemės paviršių ir dabar sustojo prie mano krašto sienų. </p>
<p id="v6"><sup><small>6</small></sup>  Ateik ir prakeik tą tautą, nes ji galingesnė už mane. Gal tada galėsiu kaip nors ją sumušti ir išvyti iš savo žemės, nes žinau, kad kurį tu laimini, tas yra palaimintas ir, kurį prakeiki, yra prakeiktas”. </p>
<p id="v7"><sup><small>7</small></sup>  Moabo ir Midjano vyresnieji išėjo laikydami rankose užmokestį už žyniavimą. Kai jie atėjo pas Balaamą ir jam perdavė Balako žodžius, </p>
<p id="v8"><sup><small>8</small></sup>  jis atsakė: “Apsinakvokite pas mane, ir aš atsakysiu, ką man pasakys Viešpats”. Ir Moabo vyresnieji pasiliko pas Balaamą. </p>
<p id="v9"><sup><small>9</small></sup>  Atėjo Dievas pas Balaamą ir klausė: “Kas yra šitie žmonės?” </p>
<p id="v10"><sup><small>10</small></sup>  Balaamas atsakė Dievui: “Moabitų karalius, Ciporo sūnus Balakas, atsiuntė juos pas mane </p>
<p id="v11"><sup><small>11</small></sup>  ir pranešė, kad išėjusi iš Egipto tauta apdengė žemės paviršių. Jis prašė: ‘Ateik ir prakeik ją, gal tada aš įstengsiu nugalėti juos ir išvaryti iš savo krašto’ ”. </p>
<p id="v12"><sup><small>12</small></sup>  Dievas atsakė Balaamui: “Neik su jais ir neprakeik tautos, nes ji yra palaiminta”. </p>
<p id="v13"><sup><small>13</small></sup>  Balaamas, atsikėlęs rytą, tarė Balako kunigaikščiams: “Grįžkite į savo žemę, nes Viešpats uždraudė man eiti su jumis”. </p>
<p id="v14"><sup><small>14</small></sup>  Ir Moabo kunigaikščiai pakilo ir, sugrįžę pas Balaką, pranešė: “Balaamas atsisakė eiti su mumis”. </p>
<p id="v15"><sup><small>15</small></sup>  Balakas vėl siuntė daugiau ir aukštesnės kilmės pasiuntinių. </p>
<p id="v16"><sup><small>16</small></sup>  Jie, atėję pas Balaamą, tarė: “Ciporo sūnus Balakas taip sako: ‘Skubiai ateik pas mane. </p>
<p id="v17"><sup><small>17</small></sup>  Pagerbsiu tave ir darysiu, ką įsakysi, tik ateik ir prakeik šitą tautą’ ”. </p>
<p id="v18"><sup><small>18</small></sup>  Balaamas atsakė Balako pasiuntiniams: “Jei Balakas duotų pilnus savo namus sidabro ir aukso, aš negalėčiau peržengti Viešpaties, mano Dievo, žodžio, ir padaryti daugiau ar mažiau. </p>
<p id="v19"><sup><small>19</small></sup>  Prašau, pasilikite šią naktį pas mane, kad sužinočiau, ką dar Viešpats man sakys”. </p>
<p id="v20"><sup><small>20</small></sup>  Naktį atėjo Dievas pas Balaamą ir jam tarė: “Jei tie žmonės tave kviečia, eik su jais, bet daryk taip, kaip tau įsakysiu”. </p>
<p id="v21"><sup><small>21</small></sup>  Balaamas, atsikėlęs rytą, pabalnojo savo asilę ir iškeliavo su moabitų kunigaikščiais. </p>
<p id="v22"><sup><small>22</small></sup>  Viešpats užsirūstino, kad Balaamas išėjo. Jiems keliaujant, Viešpaties angelas užstojo kelią Balaamui, kuris jojo ant asilės. Su juo buvo du tarnai. </p>
<p id="v23"><sup><small>23</small></sup>  Asilė, pamačiusi angelą stovintį su nuogu kardu, pasuko iš kelio ir ėjo lauku. Balaamas mušė ją, norėdamas grąžinti į kelią. </p>
<p id="v24"><sup><small>24</small></sup>  Angelas atsistojo siauroje vietoje tarp dviejų sienų, kuriomis buvo aptverti vynuogynai. </p>
<p id="v25"><sup><small>25</small></sup>  Pamačiusi jį, asilė šliejosi prie sienos ir prispaudė Balaamo koją. Jis vėl ją mušė. </p>
<p id="v26"><sup><small>26</small></sup>  Viešpaties angelas nuėjo į dar siauresnę vietą, kur nebuvo galima pasukti nei dešinėn, nei kairėn, ir atsistojo. </p>
<p id="v27"><sup><small>27</small></sup>  Asilė, pamačiusi stovintį angelą, sukniubo po Balaamu. Balaamas įpykęs mušė ją lazda. </p>
<p id="v28"><sup><small>28</small></sup>  Viešpats atvėrė asilės nasrus, ir ji kalbėjo Balaamui: “Ką aš tau padariau? Kodėl mane muši jau trečią kartą?” </p>
<p id="v29"><sup><small>29</small></sup>  Balaamas atsakė asilei: “Kad tyčiojiesi iš manęs. Jei turėčiau kardą, aš tave užmuščiau”. </p>
<p id="v30"><sup><small>30</small></sup>  Asilė atsakė Balaamui: “Argi aš ne tavo asilė, kuria visada jodinėdavai? Pasakyk, ar aš tau kada nors taip dariau?” Jis atsakė: “Niekados!” </p>
<p id="v31"><sup><small>31</small></sup>  Tada Viešpats atvėrė Balaamui akis. Ir jis, pamatęs Viešpaties angelą, stovintį kelyje su nuogu kardu, krito veidu į žemę. </p>
<p id="v32"><sup><small>32</small></sup>  Viešpaties angelas jam tarė: “Kodėl muši jau trečią kartą savo asilę? Aš atėjau tau sukliudyti, nes nepritariu tavo kelionei. </p>
<p id="v33"><sup><small>33</small></sup>  Jei asilė nebūtų pasukusi iš kelio tris kartus ir nebūtų pasitraukusi, būčiau tave užmušęs, o ji būtų išlikusi gyva”. </p>
<p id="v34"><sup><small>34</small></sup>  Balaamas tarė Viešpaties angelui: “Nusidėjau, nežinodamas, kad tu stovi prieš mane, o dabar, jei tau nepatinka, aš sugrįšiu”. </p>
<p id="v35"><sup><small>35</small></sup>  Viešpaties angelas tarė: “Eik su jais ir kalbėk tiktai tą, ką tau įsakysiu”. Balaamas nuėjo su Balako kunigaikščiais. </p>
<p id="v36"><sup><small>36</small></sup>  Tai išgirdęs, Balakas išėjo pasitikti Balaamo ligi miesto Aro, kuris yra Moabo pasienyje prie Arnono upės, </p>
<p id="v37"><sup><small>37</small></sup>  ir tarė Balaamui: “Aš siunčiau pasiuntinius tave pakviesti, kodėl neatėjai? Ar manai, kad aš negaliu tavęs tinkamai pagerbti?” </p>
<p id="v38"><sup><small>38</small></sup>  Balaamas atsakė Balakui: “Štai aš atėjau pas tave. Bet ar galiu aš ką nors pasakyti? Žodį, kurį Dievas įdės į mano lūpas, tą kalbėsiu”. </p>
<p id="v39"><sup><small>39</small></sup>  Balaamas su Balaku nuėjo į Kirjat Hucotą. </p>
<p id="v40"><sup><small>40</small></sup>  Balakas aukojo jaučius bei avis ir nusiuntė dalį aukos Balaamui ir atvykusiems su juo kunigaikščiams. </p>
<p id="v41"><sup><small>41</small></sup>  Rytui išaušus, Balakas nuvedė Balaamą į Baalo aukštumas, iš kur jis matė dalį izraelitų tautos. <sup id="cite1"><a href="#fn1">[1]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Numbers/21">
          <span class="mdi mdi-arrow-left-drop-circle"></span><span class="pl-2">Skaičių knyga - Skyrius 21</span>
        </a>
        </td>
        <td>
        <a href="/lt/Bible/Numbers/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Numbers/23">
          <span class="pr-2">Skaičių knyga - Skyrius 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 22:41 <i>Aukštos vietos</i>: <a href="/lt/The_Urantia_Book/85#p1_5">UK 85:1.5</a>.  <i>Aukštoji Baalo vieta</i>: <a href="/lt/The_Urantia_Book/126#p1_2">UK 126:1.2</a>. </li>
</ol>
</div>
