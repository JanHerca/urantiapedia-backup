<!--
title: Skaičių knyga - Skyrius 27
description: 
published: true
date: 2022-10-7T19:22:47Z
tags: bible, bible—numbers
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Numbers/26">Skaičių knyga - Skyrius 26</a></td>
        <td><a href="/lt/Bible/Numbers/Index">Indeksas</a></td>
        <td><a href="/lt/Bible/Numbers/28">Skaičių knyga - Skyrius 28</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Machla, Noja, Hogla, Milka ir Tirca, dukterys Celofhado, sūnaus Hefero, sūnaus Gileado, sūnaus Machyro, sūnaus Manaso, sūnaus Juozapo, atėjo </p>
<p id="v2"><sup><small>2</small></sup>  prie Susitikimo palapinės įėjimo, kur stovėjo Mozė, kunigas Eleazaras ir visi tautos kunigaikščiai, ir tarė: </p>
<p id="v3"><sup><small>3</small></sup>  “Mūsų tėvas mirė dykumoje. Jis nedalyvavo maište, kuris buvo Koracho sukeltas prieš Viešpatį, bet mirė už savo nusikaltimus. Jis neturėjo sūnų. </p>
<p id="v4"><sup><small>4</small></sup>  Kodėl jo vardas turėtų išnykti iš jo šeimos? Ar dėl to, kad jis neturėjo sūnaus? Duokite mums paveldėjimą tarp mūsų tėvo brolių”. </p>
<p id="v5"><sup><small>5</small></sup>  Mozė kreipėsi tuo reikalu į Viešpatį. </p>
<p id="v6"><sup><small>6</small></sup>  Viešpats atsakė Mozei: </p>
<p id="v7"><sup><small>7</small></sup>  “Celofhado dukterys kalba teisingai. Duok joms paveldėjimą tarp jų tėvo brolių, tepaveldi jos jo nuosavybę. </p>
<p id="v8"><sup><small>8</small></sup>  Izraelio sūnums įsakyk: ‘Jei kas miršta nepalikdamas sūnaus, jo nuosavybę tepaveldi jo duktė. </p>
<p id="v9"><sup><small>9</small></sup>  Jei neturės dukters, įpėdiniais bus mirusiojo broliai. </p>
<p id="v10"><sup><small>10</small></sup>  O jei nebus nė brolių, jo nuosavybę paveldės jo tėvo broliai. </p>
<p id="v11"><sup><small>11</small></sup>  Jeigu neturės nė tėvo brolių, paveldas atiteks tiems, kurie yra jo artimiausi giminės’ ”. Tai amžinas įstatymas izraelitams, Viešpaties duotas Mozei. </p>
<p id="v12"><sup><small>12</small></sup>  Viešpats kalbėjo Mozei: “Užlipk į Abarimo kalną ir iš ten pažiūrėk į kraštą, kurį duosiu izraelitams. </p>
<p id="v13"><sup><small>13</small></sup>  Jį pamatęs, tu susijungsi su savo tauta, kaip susijungė tavo brolis Aaronas, </p>
<p id="v14"><sup><small>14</small></sup>  nes judu nepaklausėte manęs Cino dykumoje tautos prieštaravimo metu, kad būtų parodytas mano šventumas jų akivaizdoje prie Meribos vandenų šaltinio, Cino dykumoje Kadeše”. </p>
<p id="v15"><sup><small>15</small></sup>  Mozė atsakė Viešpačiui: </p>
<p id="v16"><sup><small>16</small></sup>  “Viešpatie, visų gyvųjų Dieve, paskirk žmogų šitai tautai vadovauti, <sup id="cite1"><a href="#fn1">[1]</a></sup></p>
<p id="v17"><sup><small>17</small></sup>  kuris eitų su jais, juos išvestų ir įvestų, kad Viešpaties susirinkimas nebūtų kaip avys be piemens”. </p>
<p id="v18"><sup><small>18</small></sup>  Viešpats atsakė Mozei: “Imk Nūno sūnų Jozuę, kuriame yra mano dvasia, ir ant jo uždėk savo ranką. </p>
<p id="v19"><sup><small>19</small></sup>  Jis teatsistoja kunigo Eleazaro ir visos tautos akivaizdoje, o tu duok jam paliepimus </p>
<p id="v20"><sup><small>20</small></sup>  ir suteik jam savo garbės, kad jo klausytų visi izraelitai. </p>
<p id="v21"><sup><small>21</small></sup>  Tuo atveju, kai reikės pagalbos, tegul kunigas Eleazaras kreipiasi į Viešpatį patarimo. Tuo būdu Jozuė galės vadovauti izraelitams”. </p>
<p id="v22"><sup><small>22</small></sup>  Mozė padarė, kaip Viešpats buvo įsakęs: pastatė Jozuę kunigo Eleazaro ir visos tautos akivaizdoje, </p>
<p id="v23"><sup><small>23</small></sup>  uždėjo jam ant galvos rankas ir suteikė jam valdžią, kaip Viešpats liepė. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Numbers/26">Skaičių knyga - Skyrius 26</a></td>
        <td><a href="/lt/Bible/Numbers/Index">Indeksas</a></td>
        <td><a href="/lt/Bible/Numbers/28">Skaičių knyga - Skyrius 28</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 27:16 <i>Visų kūno dvasių Dievas</i>: <a href="/lt/The_Urantia_Book/96#p4_6">UK 96:4.6</a>. </li>
</ol>
</div>
