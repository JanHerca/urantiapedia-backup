<!--
title: Patarlių knyga - Skyrius 6
description: 
published: true
date: 2022-9-13T21:36:44Z
tags: 
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Proverbs/5">Patarlių knyga - Skyrius 5</a></td>
        <td><a href="/lt/Bible/Proverbs/Index">Indeksas</a></td>
        <td><a href="/lt/Bible/Proverbs/7">Patarlių knyga - Skyrius 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Mano sūnau, jei laidavai už savo artimą ar padavei ranką už svetimąjį, </p>
<p id="v2"><sup><small>2</small></sup>  tu įsipainiojai savo burnos žodžiais ir esi sugautas savo kalbomis. </p>
<p id="v3"><sup><small>3</small></sup>  Daryk štai ką, mano sūnau, ir gelbėk save, nes esi patekęs į savo artimo rankas: eik, nusižemink ir maldauk savo artimą. </p>
<p id="v4"><sup><small>4</small></sup>  Neduok miegoti savo akims ir neleisk užsimerkti akių vokams. </p>
<p id="v5"><sup><small>5</small></sup>  Gelbėkis kaip elnė iš medžiotojo, kaip paukštis iš paukštgaudžio rankų. </p>
<p id="v6"><sup><small>6</small></sup>  Tinginy, eik pas skruzdę, apsvarstyk jos kelius ir būk išmintingas. </p>
<p id="v7"><sup><small>7</small></sup>  Ji neturi vadovo, prižiūrėtojo ar valdovo, </p>
<p id="v8"><sup><small>8</small></sup>  bet paruošia sau maisto vasarą ir pjūties metu renka atsargas. </p>
<p id="v9"><sup><small>9</small></sup>  Ar ilgai miegosi, tinginy? Kada atsikelsi iš savo miego? </p>
<p id="v10"><sup><small>10</small></sup>  Truputį pamiegosi, truputį pasnausi, truputį pagulėsi sudėjęs rankas, </p>
<p id="v11"><sup><small>11</small></sup>  ir ateis skurdas kaip pakeleivis ir nepriteklius kaip ginkluotas plėšikas. </p>
<p id="v12"><sup><small>12</small></sup>  Nenaudėlis žmogus, piktadarys, vaikštinėja su klastinga burna, </p>
<p id="v13"><sup><small>13</small></sup>  mirksi akimis, trypia kojomis, rodo pirštu. </p>
<p id="v14"><sup><small>14</small></sup>  Klasta jo širdyje, jis nuolat planuoja pikta ir sėja vaidus. </p>
<p id="v15"><sup><small>15</small></sup>  Todėl staiga ateis jo žlugimas, ūmai bus jis sudaužytas, nesulaukęs pagalbos. </p>
<p id="v16"><sup><small>16</small></sup>  Viešpats nekenčia šešių dalykų, septyni yra pasibjaurėjimas Jo akyse: </p>
<p id="v17"><sup><small>17</small></sup>  išdidus žvilgsnis, meluojantis liežuvis, rankos, praliejančios nekaltą kraują, </p>
<p id="v18"><sup><small>18</small></sup>  širdis, planuojanti nedorybę, kojos, greitos bėgti į pikta, </p>
<p id="v19"><sup><small>19</small></sup>  neteisingas liudytojas, kalbantis melą ir žmogus, sėjantis nesantaiką tarp brolių. </p>
<p id="v20"><sup><small>20</small></sup>  Mano sūnau, laikykis savo tėvo įsakymų ir nepaniekink motinos įstatymo. <sup id="cite1"><a href="#fn1">[1]</a></sup></p>
<p id="v21"><sup><small>21</small></sup>  Visam laikui užrišk juos ant savo širdies, apsivyniok aplink kaklą. </p>
<p id="v22"><sup><small>22</small></sup>  Tau einant, jie lydės tave, tau atsigulus, jie saugos tave, tau pabudus, jie kalbės su tavimi. </p>
<p id="v23"><sup><small>23</small></sup>  Įsakymas yra žiburys, įstatymas­šviesa, o pamokantis pabarimas­gyvenimo kelias. </p>
<p id="v24"><sup><small>24</small></sup>  Jie saugos tave nuo nedoros moters, nuo svetimos moters meilikaujančios kalbos. </p>
<p id="v25"><sup><small>25</small></sup>  Negeisk jos grožio savo širdyje, tenesuvilioja tavęs jos blakstienos. </p>
<p id="v26"><sup><small>26</small></sup>  Dėl paleistuvės vyras lieka tik su duonos kąsniu, neištikimoji medžioja jo brangią gyvybę. </p>
<p id="v27"><sup><small>27</small></sup>  Ar gali žmogus paimti ugnį į savo antį ir nesudeginti drabužių? </p>
<p id="v28"><sup><small>28</small></sup>  Ar gali kas, vaikščiodamas ant žarijų, nenusideginti kojų? </p>
<p id="v29"><sup><small>29</small></sup>  Taip ir tas, kas įeina pas artimo žmoną; kas paliečia ją, neliks nekaltas. </p>
<p id="v30"><sup><small>30</small></sup>  Vagis ne taip niekinamas, jei jis vagia būdamas alkanas ir norėdamas pasisotinti. </p>
<p id="v31"><sup><small>31</small></sup>  Tačiau pagautas jis atlygins septyneriopai ir atiduos visą savo namų turtą. </p>
<p id="v32"><sup><small>32</small></sup>  Svetimoteriaujančiam trūksta proto, jis pats save pražudo. </p>
<p id="v33"><sup><small>33</small></sup>  Žaizdų ir nešlovės jis susilauks, jo gėda nebus išdildyta; </p>
<p id="v34"><sup><small>34</small></sup>  nes pavydas sužadins vyro įniršį, jis nepasigailės keršto dieną. </p>
<p id="v35"><sup><small>35</small></sup>  Jis nepriims jokios išpirkos ir nenusiramins, nors duotum jam daugybę dovanų. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Proverbs/5">Patarlių knyga - Skyrius 5</a></td>
        <td><a href="/lt/Bible/Proverbs/Index">Indeksas</a></td>
        <td><a href="/lt/Bible/Proverbs/7">Patarlių knyga - Skyrius 7</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 6:20-21 <i>Sūnų mokymas</i>: <a href="/lt/The_Urantia_Book/95#p4_2">UK 95:4.2</a>. </li>
</ol>
</div>
