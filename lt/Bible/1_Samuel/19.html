<!--
title: Pirmoji Samuelio knyga - Skyrius 19
description: 
published: true
date: 2022-9-13T21:36:43Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Samuel/18">Pirmoji Samuelio knyga - Skyrius 18</a></td>
        <td><a href="/lt/Bible/1_Samuel/Index">Indeksas</a></td>
        <td><a href="/lt/Bible/1_Samuel/20">Pirmoji Samuelio knyga - Skyrius 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Saulius kalbėjo savo sūnui Jehonatanui ir visiems tarnams, kad jie nužudytų Dovydą. Bet Sauliaus sūnus Jehonatanas labai mėgo Dovydą. </p>
<p id="v2"><sup><small>2</small></sup>  Jehonatanas perspėjo Dovydą: “Mano tėvas Saulius ketina tave nužudyti. Todėl saugokis ir būk pasislėpęs iki ryto. </p>
<p id="v3"><sup><small>3</small></sup>  Aš išėjęs stovėsiu šalia savo tėvo lauke, kalbėsiu su tėvu apie tave. Ką sužinosiu, tau pranešiu”. </p>
<p id="v4"><sup><small>4</small></sup>  Jehonatanas kalbėjo gera apie Dovydą savo tėvui Sauliui: “Karaliau, nenusikalsk prieš savo tarną Dovydą, nes jis nenusikalto tau ir jo darbai tau buvo labai naudingi. </p>
<p id="v5"><sup><small>5</small></sup>  Jis statė į pavojų savo gyvybę, kovodamas su filistinu, ir jo dėka Viešpats suteikė didelį išgelbėjimą Izraeliui. Tu matei tai ir džiaugeisi. Kodėl dabar nori nusidėti prieš nekaltą kraują ir be priežasties nužudyti Dovydą?” </p>
<p id="v6"><sup><small>6</small></sup>  Saulius paklausė Jehonatano ir prisiekė: “Kaip Viešpats gyvas, jis nebus nužudytas”. </p>
<p id="v7"><sup><small>7</small></sup>  Tada Jehonatanas, pasišaukęs Dovydą ir jam viską papasakojęs, atvedė jį pas Saulių; Dovydas buvo Sauliaus akivaizdoje kaip anksčiau. </p>
<p id="v8"><sup><small>8</small></sup>  Vėl kilo karas; Dovydas išėjęs kariavo su filistinais ir daug jų nužudė, ir jie bėgo nuo jo. </p>
<p id="v9"><sup><small>9</small></sup>  Pikta dvasia nuo Viešpaties apėmė Saulių, ir jis sėdėjo namuose, laikydamas ietį rankoje, o Dovydas skambino arfa. </p>
<p id="v10"><sup><small>10</small></sup>  Saulius norėjo prismeigti ietimi Dovydą prie sienos, bet jis išsisuko ir ietis įsmigo į sieną. Dovydas išsigelbėjęs pabėgo tą pačią naktį. </p>
<p id="v11"><sup><small>11</small></sup>  Saulius siuntė vyrus budėti prie Dovydo namų ir rytą jį nužudyti. Bet jo žmona Mikalė pranešė Dovydui: “Jei šiąnakt neišgelbėsi savo gyvybės, rytoj būsi nužudytas”. </p>
<p id="v12"><sup><small>12</small></sup>  Mikalė nuleido Dovydą pro langą. Taip jis pabėgo ir išsigelbėjo. </p>
<p id="v13"><sup><small>13</small></sup>  Po to Mikalė paėmė statulą, paguldė į lovą, jos galvą apvyniojo ožkos kailiu ir viską apklojo apsiaustu. </p>
<p id="v14"><sup><small>14</small></sup>  Kai Saulius atsiuntė vyrus Dovydą suimti, Mikalė tarė: “Jis serga”. </p>
<p id="v15"><sup><small>15</small></sup>  Saulius vėl siuntė vyrus pas Dovydą ir įsakė: “Atgabenkite jį pas mane su lova, kad galėčiau jį nužudyti”. </p>
<p id="v16"><sup><small>16</small></sup>  Pasiuntiniai nuėję rado lovoje statulą, apvyniotą ožkos kailiu. </p>
<p id="v17"><sup><small>17</small></sup>  Tada Saulius tarė Mikalei: “Kodėl mane apgavai ir leidai mano priešui pabėgti?” Mikalė atsakė Sauliui: “Jis sakė man: ‘Išleisk mane, kad nereikėtų tavęs nužudyti’ ”. </p>
<p id="v18"><sup><small>18</small></sup>  Dovydas pabėgo ir išsigelbėjo. Jis nuvyko pas Samuelį į Ramą ir papasakojo viską, ką Saulius jam padarė. Po to jis ir Samuelis išėjo ir apsigyveno Najote. </p>
<p id="v19"><sup><small>19</small></sup>  Sauliui buvo pranešta, kad Dovydas yra Najote, Ramoje. </p>
<p id="v20"><sup><small>20</small></sup>  Jis siuntė vyrus suimti Dovydą. Kai jie pamatė pranašaujančių pranašų būrį ir Samuelį, stovintį jų priekyje, Dievo Dvasia nužengė ant pasiuntinių, ir jie taip pat pranašavo. </p>
<p id="v21"><sup><small>21</small></sup>  Tai sužinojęs, Saulius pasiuntė kitus pasiuntinius, bet ir tie pradėjo pranašauti. Ir Saulius pasiuntė vyrus trečią kartą, ir jie taip pat pranašavo. </p>
<p id="v22"><sup><small>22</small></sup>  Tada Saulius pats ėjo į Ramą ir, atėjęs prie didžiojo šulinio Sechuve, paklausė: “Kur yra Samuelis ir Dovydas?” Jam atsakė: “Jie yra Najote, Ramoje”. </p>
<p id="v23"><sup><small>23</small></sup>  Jis ėjo iš ten į Ramos Najotą. Dievo Dvasia nužengė ant jo, ir jis pranašavo visą kelią iki Ramos Najoto. </p>
<p id="v24"><sup><small>24</small></sup>  Nusivilkęs drabužius, jis pranašavo Samuelio akivaizdoje ir gulėjo neapsirengęs visą tą dieną ir naktį. Todėl yra sakoma: “Ar ir Saulius tarp pranašų?” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Samuel/18">Pirmoji Samuelio knyga - Skyrius 18</a></td>
        <td><a href="/lt/Bible/1_Samuel/Index">Indeksas</a></td>
        <td><a href="/lt/Bible/1_Samuel/20">Pirmoji Samuelio knyga - Skyrius 20</a></td>
      </tr>
    </tbody>
  </table>
</figure>
