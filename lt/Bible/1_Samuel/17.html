<!--
title: Pirmoji Samuelio knyga - Skyrius 17
description: 
published: true
date: 2022-10-7T19:22:47Z
tags: bible, bible—1 samuel
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Samuel/16">Pirmoji Samuelio knyga - Skyrius 16</a></td>
        <td><a href="/lt/Bible/1_Samuel/Index">Indeksas</a></td>
        <td><a href="/lt/Bible/1_Samuel/18">Pirmoji Samuelio knyga - Skyrius 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Filistinai surinko savo kariuomenę karui. Jie susirinko Sochojo mieste, kuris priklauso Judui, ir pastatė stovyklą tarp Sochojo ir Azekos, Efesdomime. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Saulius ir Izraelio vyrai susirinko ir pasistatė stovyklą Elos slėnyje, ir pasiruošė kautynėms su filistinais. </p>
<p id="v3"><sup><small>3</small></sup>  Filistinai stovėjo ant kalno vienoje kelio pusėje, o izraelitai­ant kalno kitoje; tarp jų buvo slėnis. </p>
<p id="v4"><sup><small>4</small></sup>  Iš filistinų stovyklos išėjo galiūnas, vardu Galijotas iš Gato, šešių uolekčių ir vieno sprindžio ūgio. </p>
<p id="v5"><sup><small>5</small></sup>  Ant galvos jis turėjo varinį šalmą ir buvo apsivilkęs šarvų marškiniais, kurie svėrė penkis tūkstančius šekelių vario. </p>
<p id="v6"><sup><small>6</small></sup>  Variniai antblauzdžiai dengė jo blauzdas ir varinis skydas pečius. </p>
<p id="v7"><sup><small>7</small></sup>  Jo ieties kotas buvo kaip audėjo staklių riestuvas, o jo ieties smaigalys svėrė šešis šimtus šekelių geležies; prieš jį ėjo ginklanešys. </p>
<p id="v8"><sup><small>8</small></sup>  Jis sustojo ir šaukė Izraelio kariuomenei, sakydamas: “Kodėl išėjote kariauti? Argi aš ne filistinas, o jūs ne Sauliaus tarnai? Išrinkite vyrą, ir tegul jis ateina pas mane. </p>
<p id="v9"><sup><small>9</small></sup>  Jei jis sugebės nugalėti ir užmušti mane, tai mes jums tarnausime, o jei aš jį nugalėsiu ir užmušiu, tai jūs tapsite mūsų tarnais”. </p>
<p id="v10"><sup><small>10</small></sup>  Filistinas tarė: “Aš šiandien tyčiojuos iš Izraelio kariuomenės; duokite vyrą, kad su manim kautųsi”. </p>
<p id="v11"><sup><small>11</small></sup>  Saulius ir visas Izraelis, išgirdę šituos filistino žodžius, labai nusigando. </p>
<p id="v12"><sup><small>12</small></sup>  Dovydas buvo efratiečio Jesės iš Judo Betliejaus sūnus. Jesė turėjo aštuonis sūnus, jis pats Sauliaus dienomis buvo pasenęs ir vienas iš seniausių vyrų. </p>
<p id="v13"><sup><small>13</small></sup>  Trys vyresnieji Jesės sūnūs išėjo su Sauliumi į karą: pirmagimis Eliabas, antrasis Abinadabas ir Šama. </p>
<p id="v14"><sup><small>14</small></sup>  Dovydas buvo jauniausias. Trys vyresnieji išėjo su Sauliumi, </p>
<p id="v15"><sup><small>15</small></sup>  o Dovydas sugrįžo iš Sauliaus pas tėvą į Betliejų avių ganyti. </p>
<p id="v16"><sup><small>16</small></sup>  Filistinas keturiasdešimt dienų kiekvieną rytą ir vakarą išeidavo ir rodydavo save. </p>
<p id="v17"><sup><small>17</small></sup>  Jesė sakė savo sūnui Dovydui: “Imk efą paskrudintų grūdų bei dešimt duonos kepalų ir skubiai nunešk į stovyklą savo broliams. </p>
<p id="v18"><sup><small>18</small></sup>  Dešimt šitų sūrių nunešk savo brolių tūkstantininkui. Pasiteirauk, kaip sekasi tavo broliams, ir sugrįžęs pranešk man”. </p>
<p id="v19"><sup><small>19</small></sup>  Saulius, Dovydo broliai ir visi Izraelio vyrai buvo Elos slėnyje ir kariavo su filistinais. </p>
<p id="v20"><sup><small>20</small></sup>  Dovydas, atsikėlęs anksti rytą ir palikęs avis sargui, paėmė maistą ir išėjo, kaip tėvas buvo įsakęs. Jam atėjus į stovyklą, kariuomenė buvo išsirikiavusi kautynėms ir šaukė prieš mūšį. </p>
<p id="v21"><sup><small>21</small></sup>  Izraelitai ir filistinai stovėjo išsirikiavę kautynėms vieni prieš kitus. </p>
<p id="v22"><sup><small>22</small></sup>  Dovydas, palikęs daiktus pas kariuomenės mantos sargą, nubėgo į kautynių lauką ir pasveikino savo brolius. </p>
<p id="v23"><sup><small>23</small></sup>  Jam su jais besikalbant, pasirodė galiūnas, filistinas Galijotas iš Gato. Jis išėjo iš filistinų eilių į priekį ir kalbėjo tuos pačius žodžius. Dovydas tai girdėjo. </p>
<p id="v24"><sup><small>24</small></sup>  Izraelio vyrai, pamatę tą vyrą, bėgo nuo jo ir labai bijojo. </p>
<p id="v25"><sup><small>25</small></sup>  Jie kalbėjosi: “Ar matote šitą vyrą? Jis ateina tyčiotis iš Izraelio. Kas jį užmuš, tą karalius apdovanos dideliais turtais, duos jam savo dukterį ir jo tėvo namus atleis nuo mokesčių Izraelyje”. </p>
<p id="v26"><sup><small>26</small></sup>  Dovydas klausė šalia jo stovėjusių vyrų: “Ką gaus tas vyras, kuris nukaus šitą filistiną ir pašalins Izraelio gėdą? Kas yra šitas neapipjaustytas filistinas, kad tyčiotųsi iš gyvojo Dievo kariuomenės?” </p>
<p id="v27"><sup><small>27</small></sup>  Vyrai jam atsakė tais žodžiais, sakydami: “Tai bus vyrui, kuris jį nužudys”. </p>
<p id="v28"><sup><small>28</small></sup>  Jo vyriausias brolis Eliabas, išgirdęs Dovydą kalbant su vyrais, labai supyko ir tarė: “Ko čia atėjai, palikęs savo kelias avis dykumoje? Aš žinau tavo išdidumą ir tavo širdies sugedimą. Tu atėjai norėdamas pamatyti mūšį”. </p>
<p id="v29"><sup><small>29</small></sup>  Dovydas atsakė: “Ką aš padariau? Ar tai nėra tik žodžiai?” </p>
<p id="v30"><sup><small>30</small></sup>  Nusisukęs nuo jo, Dovydas atsisuko į kitą ir kalbėjo tą patį. Žmonės jam atsakydavo kaip pirma. </p>
<p id="v31"><sup><small>31</small></sup>  Dovydo žodžiai buvo perduoti Sauliui. Jis įsakė atvesti Dovydą. </p>
<p id="v32"><sup><small>32</small></sup>  Dovydas tarė Sauliui: “Te nė vieno žmogaus širdis nenusigąsta jo. Tavo tarnas eis ir kausis su šituo filistinu”. </p>
<p id="v33"><sup><small>33</small></sup>  Saulius atsakė Dovydui: “Tu negali kautis su šituo filistinu, nes esi jaunas, o jis yra karys nuo pat jaunystės”. </p>
<p id="v34"><sup><small>34</small></sup>  Dovydas atsakė Sauliui: “Tavo tarnas ganė savo tėvo avis. Jei ateidavo liūtas ar lokys ir pagriebdavo ėriuką iš bandos, </p>
<p id="v35"><sup><small>35</small></sup>  aš pasileisdavau jam iš paskos, mušdavau jį ir išplėšdavau grobį iš nasrų. Jei jis puldavo mane, nutverdavau jį už barzdos ir užmušdavau. </p>
<p id="v36"><sup><small>36</small></sup>  Tavo tarnas yra užmušęs liūtą ir lokį, ir šitam neapipjaustytam filistinui atsitiks taip, kaip jiems, nes jis tyčiojasi iš gyvojo Dievo kariuomenės. </p>
<p id="v37"><sup><small>37</small></sup>  Viešpats, kuris išgelbėjo mane iš liūto ir lokio nagų, išgelbės ir iš šito filistino rankų”. Saulius tarė Dovydui: “Eik, ir Viešpats tebūna su tavimi”. </p>
<p id="v38"><sup><small>38</small></sup>  Saulius apginklavo Dovydą savo ginklais, uždėjo varinį šalmą jam ant galvos ir apvilko šarvų marškiniais. </p>
<p id="v39"><sup><small>39</small></sup>  Dovydas prisijuosė ir jo kardą prie savo aprangos ir bandė eiti, nes nebuvo įpratęs. Dovydas tarė Sauliui: “Aš negaliu paeiti, nes esu neįpratęs”. Ir Dovydas nusirengė visa tai. </p>
<p id="v40"><sup><small>40</small></sup>  Jis pasiėmė lazdą, pasirinko iš upelio penkis glotnius akmenis, juos įsidėjo į piemens maišelį, kurį turėjo su savimi, ir laikydamas mėtyklę rankoje artėjo prie filistino. </p>
<p id="v41"><sup><small>41</small></sup>  Ir filistinas išėjo, ir artinosi prie Dovydo, o priešais jį ėjo ginklanešys su skydu. </p>
<p id="v42"><sup><small>42</small></sup>  Kai filistinas apsidairė ir pamatė Dovydą, paniekino jį, nes šis buvo raudonskruostis gražaus veido jaunuolis. </p>
<p id="v43"><sup><small>43</small></sup>  Filistinas sakė Dovydui: “Ar aš šuo, kad tu eini prieš mane su lazda?” Ir filistinas keikė Dovydą savo dievais. </p>
<p id="v44"><sup><small>44</small></sup>  Filistinas sakė Dovydui: “Ateik, aš atiduosiu tavo kūną padangių paukščiams ir lauko žvėrims”. </p>
<p id="v45"><sup><small>45</small></sup>  Dovydas atsakė filistinui: “Tu eini prieš mane su kardu, ietimi ir skydu, o aš einu kareivijų Viešpaties, Izraelio kariuomenės, iš kurios tyčiojiesi, Dievo vardu. </p>
<p id="v46"><sup><small>46</small></sup>  Šiandien Viešpats atiduos tave į mano rankas. Aš nugalėsiu tave, nukirsiu tau galvą ir atiduosiu visų filistinų karių lavonus padangių paukščiams ir lauko žvėrims, kad visa žemė žinotų, jog yra Dievas Izraelyje. </p>
<p id="v47"><sup><small>47</small></sup>  Ir kad visi čia susirinkę žinotų, jog ne kardu ir ietimi Viešpats gelbsti. Kova yra Viešpaties, ir Jis atiduos jus į mūsų rankas”. <sup id="cite2"><a href="#fn2">[2]</a></sup></p>
<p id="v48"><sup><small>48</small></sup>  Filistinui artėjant prie Dovydo, šis skubiai bėgo jam priešais. </p>
<p id="v49"><sup><small>49</small></sup>  Įkišęs ranką į maišelį, jis išsiėmė akmenį ir metė iš mėtyklės, ir pataikė filistinui į kaktą taip, kad akmuo įsmigo jam į kaktą, ir jis griuvo kniūbsčias ant žemės. </p>
<p id="v50"><sup><small>50</small></sup>  Taip Dovydas nugalėjo filistiną mėtykle ir akmeniu, partrenkė ir nužudė jį. Dovydas neturėjo kardo, </p>
<p id="v51"><sup><small>51</small></sup>  todėl pribėgo prie filistino, ištraukė iš makšties jo kardą ir nukirto jam galvą. Filistinai, pamatę, kad jų galiūnas negyvas, pasileido bėgti. </p>
<p id="v52"><sup><small>52</small></sup>  Izraelio ir Judo vyrai šaukdami vijo filistinus iki Gato ir Ekrono vartų. Filistinų lavonai gulėjo nuo Šaaraimo iki Gato ir Ekrono. </p>
<p id="v53"><sup><small>53</small></sup>  Izraelitai, baigę persekioti filistinus, sugrįžo ir išplėšė jų stovyklą. </p>
<p id="v54"><sup><small>54</small></sup>  Paėmęs filistino galvą, Dovydas ją nunešė į Jeruzalę, o ginklus padėjo savo palapinėje. </p>
<p id="v55"><sup><small>55</small></sup>  Kai Saulius matė Dovydą, išeinantį prieš filistiną, klausė kariuomenės vado Abnero: “Abnerai, kieno sūnus yra tas jaunuolis?” Abneras atsakė: “Kaip tu gyvas, karaliau, aš nežinau”. </p>
<p id="v56"><sup><small>56</small></sup>  Karalius įsakė: “Sužinok, kieno sūnus tas jaunuolis”. </p>
<p id="v57"><sup><small>57</small></sup>  Kai Dovydas, nukovęs filistiną, sugrįžo, Abneras atvedė jį pas Saulių; jis tebelaikė filistino galvą rankose. </p>
<p id="v58"><sup><small>58</small></sup>  Saulius jo klausė: “Jaunuoli, kieno tu sūnus?” Dovydas atsakė: “Aš esu tavo tarno Jesės iš Betliejaus sūnus”. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Samuel/16">Pirmoji Samuelio knyga - Skyrius 16</a></td>
        <td><a href="/lt/Bible/1_Samuel/Index">Indeksas</a></td>
        <td><a href="/lt/Bible/1_Samuel/18">Pirmoji Samuelio knyga - Skyrius 18</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 17:1-51 <i>Čempionai</i>: <a href="/lt/The_Urantia_Book/70#p1_19">UK 70:1.19</a>. </li>
  <li id="fn2"><a href="#cite2">↑</a> 17:47 <i>Kovų dievas</i>: <a href="/lt/The_Urantia_Book/70#p1_15">UK 70:1.15</a>.  <i>Kovų dievas</i>: <a href="/lt/The_Urantia_Book/89#p6_3">UK 89:6.3</a>. </li>
</ol>
</div>
