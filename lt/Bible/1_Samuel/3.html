<!--
title: Pirmoji Samuelio knyga - Skyrius 3
description: 
published: true
date: 2022-10-7T19:22:47Z
tags: bible, bible—1 samuel
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Samuel/2">Pirmoji Samuelio knyga - Skyrius 2</a></td>
        <td><a href="/lt/Bible/1_Samuel/Index">Indeksas</a></td>
        <td><a href="/lt/Bible/1_Samuel/4">Pirmoji Samuelio knyga - Skyrius 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Berniukas Samuelis tarnavo Viešpačiui Elio priežiūroje. Viešpaties žodis buvo brangus tuo laiku ir regėjimai buvo reti. </p>
<p id="v2"><sup><small>2</small></sup>  Kartą Elis gulėjo. Jo akys buvo nusilpę ir jis nebegalėjo gerai matyti. </p>
<p id="v3"><sup><small>3</small></sup>  Šventyklos lempa dar nebuvo užgesusi. Samuelis miegojo Viešpaties šventykloje, kur buvo Dievo skrynia. </p>
<p id="v4"><sup><small>4</small></sup>  Viešpats pašaukė Samuelį. Tas atsiliepė: “Aš čia”. </p>
<p id="v5"><sup><small>5</small></sup>  Nubėgęs pas Elį, Samuelis tarė: “Aš čia. Tu mane šaukei”. Tas atsakė: “Aš tavęs nešaukiau, eik ir miegok”. Jis grįžo ir atsigulė. </p>
<p id="v6"><sup><small>6</small></sup>  Viešpats antrą kartą pašaukė Samuelį. Atsikėlęs Samuelis vėl nuėjo pas Elį ir tarė: “Aš čia. Tu mane šaukei”. Tas atsakė: “Aš nešaukiau tavęs, mano sūnau, eik ir miegok”. </p>
<p id="v7"><sup><small>7</small></sup>  Samuelis dar nepažino Viešpaties ir jam dar nebuvo apreikštas Viešpaties žodis. </p>
<p id="v8"><sup><small>8</small></sup>  Viešpats pašaukė Samuelį trečią kartą. Atsikėlęs jis vėl nuėjo pas Elį ir sakė: “Aš čia. Tu mane šaukei”. Elis suprato, kad Viešpats šaukia berniuką, </p>
<p id="v9"><sup><small>9</small></sup>  ir tarė Samueliui: “Eik ir atsigulk. Jei tave vėl šauks, sakyk: ‘Kalbėk, Viešpatie, Tavo tarnas klauso’ ”. Nuėjęs Samuelis atsigulė. </p>
<p id="v10"><sup><small>10</small></sup>  Viešpats atėjo, atsistojo ir pašaukė, kaip pirma: “Samueli, Samueli!” Samuelis atsiliepė: “Kalbėk, Tavo tarnas klauso”. </p>
<p id="v11"><sup><small>11</small></sup>  Viešpats tarė Samueliui: “Štai Aš darau darbą Izraelyje. Kas apie jį išgirs, tam suspengs abiejose ausyse. </p>
<p id="v12"><sup><small>12</small></sup>  Tą dieną įvykdysiu visa, ką kalbėjau prieš Elį ir jo giminę. Kai Aš pradedu, Aš ir pabaigsiu. </p>
<p id="v13"><sup><small>13</small></sup>  Aš paskelbiau jam, kad nubausiu jo namus už nusikaltimą, apie kurį jis žino, nes jo sūnūs bjauriai elgėsi, o jis jų nesudraudė. </p>
<p id="v14"><sup><small>14</small></sup>  Aš prisiekiau, kad Elio šeimos kaltė nebus nuplauta nei aukomis, nei dovanomis per amžius”. </p>
<p id="v15"><sup><small>15</small></sup>  Samuelis gulėjo iki ryto. Atsikėlęs atidarė šventyklos duris. Jis bijojo papasakoti Eliui tą regėjimą. </p>
<p id="v16"><sup><small>16</small></sup>  Elis pasišaukė Samuelį: “Samueli, mano sūnau!” Jis atsakė: “Aš čia”. </p>
<p id="v17"><sup><small>17</small></sup>  Jis paklausė: “Ką tau sakė? Neslėpk nuo manęs. Dievas tepadaro tau tai ir dar daugiau, jei paslėpsi nuo manęs nors vieną žodį iš to, ką Jis tau sakė”. </p>
<p id="v18"><sup><small>18</small></sup>  Ir Samuelis jam papasakojo viską, nieko neslėpdamas. Tada Elis tarė: “Jis­Viešpats. Tedaro, kaip Jam atrodo geriausia”. </p>
<p id="v19"><sup><small>19</small></sup>  Samuelis augo, ir Viešpats buvo su juo. Ir nė vienas jo žodis nelikdavo neišsipildęs. </p>
<p id="v20"><sup><small>20</small></sup>  Visas Izraelis nuo Dano ir Beer Šebos sužinojo, kad Samuelis yra Viešpaties paskirtas pranašas. </p>
<p id="v21"><sup><small>21</small></sup>  Viešpats ir toliau pasirodydavo Šilojuje, kur apsireikšdavo Samueliui savo žodžiu. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Samuel/2">Pirmoji Samuelio knyga - Skyrius 2</a></td>
        <td><a href="/lt/Bible/1_Samuel/Index">Indeksas</a></td>
        <td><a href="/lt/Bible/1_Samuel/4">Pirmoji Samuelio knyga - Skyrius 4</a></td>
      </tr>
    </tbody>
  </table>
</figure>
