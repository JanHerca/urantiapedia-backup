<!--
title: Pirmoji Samuelio knyga - Skyrius 18
description: 
published: true
date: 2022-9-13T21:36:43Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Samuel/17">Pirmoji Samuelio knyga - Skyrius 17</a></td>
        <td><a href="/lt/Bible/1_Samuel/Index">Indeksas</a></td>
        <td><a href="/lt/Bible/1_Samuel/19">Pirmoji Samuelio knyga - Skyrius 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Dovydui kalbant su Sauliumi, Jehonatano siela prisirišo prie Dovydo sielos, ir Jehonatanas pamilo jį kaip savo sielą. Ir Dovydas jį pamilo visa širdimi. </p>
<p id="v2"><sup><small>2</small></sup>  Nuo to laiko Saulius priėmė jį ir nebeleido grįžti į tėvo namus. </p>
<p id="v3"><sup><small>3</small></sup>  Jehonatanas padarė sandorą su Dovydu, nes mylėjo jį kaip savo sielą. </p>
<p id="v4"><sup><small>4</small></sup>  Jehonatanas atidavė Dovydui savo apsiaustą, drabužius, net ir kardą, lanką bei diržą. </p>
<p id="v5"><sup><small>5</small></sup>  Dovydas išmintingai elgėsi visur, kur tik Saulius jį pasiųsdavo; todėl Saulius jį paskyrė karių viršininku, ir tai patiko visai tautai ir Sauliaus tarnams. </p>
<p id="v6"><sup><small>6</small></sup>  Dovydui nugalėjus filistiną ir visiems grįžtant į namus, moterys iš visų miestų išeidavo sutikti karalių Saulių dainuodamos, šokdamos ir grodamos būgneliais bei cimbolais. </p>
<p id="v7"><sup><small>7</small></sup>  Moterys dainuodamos kartojo: “Saulius nukovė tūkstančius, o Dovydas­dešimtis tūkstančių”. </p>
<p id="v8"><sup><small>8</small></sup>  Saulius labai supyko, jam nepatiko tokios kalbos. Jis tarė: “Dovydui jos priskyrė dešimtis tūkstančių, o man tik tūkstančius; jam betrūksta tik karalystės”. </p>
<p id="v9"><sup><small>9</small></sup>  Nuo tos dienos Saulius ėmė stebėti Dovydą. </p>
<p id="v10"><sup><small>10</small></sup>  Kitą dieną piktoji dvasia nuo Dievo taip apėmė Saulių, kad jis siautė savo namuose. Tuo metu Dovydas skambino arfa kaip kasdien. Saulius laikė rankoje ietį. </p>
<p id="v11"><sup><small>11</small></sup>  Jis sviedė ją į Dovydą, galvodamas: “Prismeigsiu jį prie sienos”. Bet Dovydas išsisuko du kartus. </p>
<p id="v12"><sup><small>12</small></sup>  Saulius bijojo Dovydo, nes Viešpats buvo su juo, o nuo Sauliaus Jis buvo pasitraukęs. </p>
<p id="v13"><sup><small>13</small></sup>  Saulius pašalino Dovydą nuo savęs ir paskyrė tūkstantininku. Dovydas įeidavo ir išeidavo priešais tautą. </p>
<p id="v14"><sup><small>14</small></sup>  Dovydas išmintingai elgėsi visuose savo keliuose, ir Viešpats buvo su juo. </p>
<p id="v15"><sup><small>15</small></sup>  Saulius, matydamas, kad jis elgiasi labai išmintingai, bijojo jo. </p>
<p id="v16"><sup><small>16</small></sup>  Visas Izraelis ir Judas mylėjo Dovydą, nes jis įeidavo ir išeidavo priešais juos. </p>
<p id="v17"><sup><small>17</small></sup>  Kartą Saulius tarė: “Štai mano vyresnioji duktė Meraba! Ją duosiu tau į žmonas. Tik būk narsus ir kovok Viešpaties kovas”. Saulius galvojo: “Tegul ne mano ranka būna prieš jį, bet filistinų ranka”. </p>
<p id="v18"><sup><small>18</small></sup>  Dovydas atsakė Sauliui: “Kas aš, kas yra mano gyvenimas ir kas mano tėvo giminė Izraelyje, kad būčiau karaliaus žentu?” </p>
<p id="v19"><sup><small>19</small></sup>  Bet tuo metu, kai Meraba, Sauliaus duktė, turėjo būti atiduota Dovydui, ją vedė Adrielis iš Meholos. </p>
<p id="v20"><sup><small>20</small></sup>  Sauliaus duktė Mikalė pamilo Dovydą. Kai Saulius sužinojo, jam tai patiko. </p>
<p id="v21"><sup><small>21</small></sup>  Ir Saulius sakė: “Aš jam duosiu ją, kad ji būtų jam spąstai ir kad filistinų ranka būtų prieš jį”. Saulius sakė Dovydui: “Šiandien tu tapsi mano žentu su antrąja”. </p>
<p id="v22"><sup><small>22</small></sup>  Jis įsakė savo tarnams: “Kalbėkite Dovydui slaptai: ‘Karalius mėgsta tave ir visiems jo tarnams tu patinki. Todėl būk karaliaus žentu’ ”. <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  Sauliaus tarnai kalbėjo Dovydui šiuos žodžius. Dovydas atsakė: “Ar jūs manote, kad lengva būti karaliaus žentu? Aš juk esu neturtingas ir menkas žmogus”. </p>
<p id="v24"><sup><small>24</small></sup>  Tarnai pranešė Sauliui, ką girdėjo iš Dovydo. </p>
<p id="v25"><sup><small>25</small></sup>  Tada Saulius sakė: “Taip sakykite Dovydui: ‘Karalius nenori jokio kraičio, tik šimto filistinų odelių nuo apipjaustymo, kad būtų atkeršyta karaliaus priešams’ ”. Saulius galvojo, kad Dovydas žus nuo filistinų rankos. <sup id="cite2"><a href="#fn2">[2]</a></sup></p>
<p id="v26"><sup><small>26</small></sup>  Kai jo tarnai perdavė Dovydui tuos žodžius, Dovydui patiko tapti karaliaus žentu. Dar nebuvo praėjęs paskirtas laikas, </p>
<p id="v27"><sup><small>27</small></sup>  kai Dovydas su savo vyrais nuėjęs nužudė du šimtus filistinų. Dovydas atnešė jų odeles ir atidavė visas karaliui, kad galėtų tapti jo žentu. Ir Saulius atidavė jam savo dukterį Mikalę į žmonas. </p>
<p id="v28"><sup><small>28</small></sup>  Saulius matė ir suprato, kad Viešpats buvo su Dovydu ir kad jo duktė Mikalė myli jį. </p>
<p id="v29"><sup><small>29</small></sup>  Ir Saulius dar labiau ėmė bijoti Dovydo; ir Saulius tapo Dovydo priešu visam gyvenimui. </p>
<p id="v30"><sup><small>30</small></sup>  Filistinų kunigaikščiai kariavo su izraelitais, ir nuo karo pradžios Dovydas elgėsi išmintingiau už visus Sauliaus tarnus, ir jo vardas išgarsėjo. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Samuel/17">Pirmoji Samuelio knyga - Skyrius 17</a></td>
        <td><a href="/lt/Bible/1_Samuel/Index">Indeksas</a></td>
        <td><a href="/lt/Bible/1_Samuel/19">Pirmoji Samuelio knyga - Skyrius 19</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 18:22-27 <i>Dovydas veda Milchal</i>: <a href="/lt/The_Urantia_Book/97#p9_10">UK 97:9.10</a>. </li>
  <li id="fn2"><a href="#cite2">↑</a> 18:25-27 <i>Apyvarpės kraitis</i>: <a href="/lt/The_Urantia_Book/70#p1_18">UK 70:1.18</a>. </li>
</ol>
</div>
