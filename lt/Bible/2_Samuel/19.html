<!--
title: Antroji Samuelio knyga - Skyrius 19
description: 
published: true
date: 2022-10-7T19:22:47Z
tags: bible, bible—2 samuel
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Samuel/18">Antroji Samuelio knyga - Skyrius 18</a></td>
        <td><a href="/lt/Bible/2_Samuel/Index">Indeksas</a></td>
        <td><a href="/lt/Bible/2_Samuel/20">Antroji Samuelio knyga - Skyrius 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Joabui buvo pranešta, kad karalius verkia ir gedi Abšalomo. </p>
<p id="v2"><sup><small>2</small></sup>  Tos dienos pergalė virto gedulu visiems žmonėms, nes žmonės girdėjo kalbant, kad karalius sielojasi dėl savo sūnaus. </p>
<p id="v3"><sup><small>3</small></sup>  Žmonės grįžo į miestą tylomis, kaip grįžta susigėdę tie, kurie pabėgo iš mūšio. </p>
<p id="v4"><sup><small>4</small></sup>  Karalius, apsidengęs veidą, šaukė garsiu balsu: “Mano sūnau Abšalomai! Abšalomai, mano sūnau, mano sūnau!” </p>
<p id="v5"><sup><small>5</small></sup>  Joabas, nuėjęs pas karalių, tarė: “Tu šiandien sugėdinai visus savo tarnus, kurie išgelbėjo tave bei tavo sūnų, tavo dukterų, tavo žmonų ir sugulovių gyvybes. </p>
<p id="v6"><sup><small>6</small></sup>  Tu myli tuos, kurie tavęs nekenčia, ir nekenti tų, kurie tave myli. Tu šiandien parodei, kad kunigaikščiai ir tauta tau nieko nereiškia. Dabar matau, kad jei Abšalomas būtų gyvas, o mes visi būtume žuvę, tu būtum patenkintas. </p>
<p id="v7"><sup><small>7</small></sup>  Taigi dabar eik ir kalbėk savo žmonėms. Prisiekiu Viešpačiu, jei neišeisi, tai rytoj neturėsi jų nė vieno; tai bus tau didžiausia nelaimė iš visų, kurias patyrei nuo pat savo jaunystės iki šios dienos”. </p>
<p id="v8"><sup><small>8</small></sup>  Karalius atsikėlė ir atsisėdo vartuose. Ir visiems žmonėms buvo pranešta: “Karalius sėdi vartuose”. Tuomet visi žmonės ėjo pas karalių. Izraelitai išsibėgiojo kiekvienas į savo palapines. </p>
<p id="v9"><sup><small>9</small></sup>  Tarp izraelitų giminių kilo ginčai ir nesutarimai: “Karalius mus išlaisvino iš mūsų priešų, jis mus išgelbėjo iš filistinų, o dabar turėjo bėgti iš krašto nuo Abšalomo. </p>
<p id="v10"><sup><small>10</small></sup>  Abšalomas, kurį buvome patepę valdovu, žuvo mūšyje. Kodėl dabar delsiame parsivesti karalių atgal?” </p>
<p id="v11"><sup><small>11</small></sup>  Dovydas pasiuntė pas kunigus Cadoką ir Abjatarą ir prašė kalbėti Judo vyresniesiems: “Kodėl jūs norite būti paskutiniai parvedant karalių į Jeruzalę? Nes tos kalbos Izraelyje pasiekė net karaliaus namus. </p>
<p id="v12"><sup><small>12</small></sup>  Jūs esate mano broliai, mano kūnas ir kaulai. Kodėl jūs norite būti paskutiniai parvedant karalių?” </p>
<p id="v13"><sup><small>13</small></sup>  O Amasai kalbėjo: “Argi tu nesi mano kūnas ir kaulai? Tegul Dievas padaro man tai ir dar daugiau, jei tu netapsi mano kariuomenės vadu vietoj Joabo”. </p>
<p id="v14"><sup><small>14</small></sup>  Tuo būdu Dovydas laimėjo visų Judo žmonių širdis; jis buvo pakviestas grįžti su visais savo tarnais. </p>
<p id="v15"><sup><small>15</small></sup>  Karalius grįžo ir pasiekė Jordaną. Judo žmonės atėjo į Gilgalą sutikti karalių ir perkelti jį per Jordaną. </p>
<p id="v16"><sup><small>16</small></sup>  Gero sūnus Šimis, benjaminas iš Bahurimo, taip pat atskubėjo su Judo vyrais karaliaus Dovydo pasitikti. </p>
<p id="v17"><sup><small>17</small></sup>  Su juo buvo tūkstantis vyrų iš Benjamino, taip pat Ciba, Sauliaus namų tarnas, su penkiolika sūnų bei dvidešimt tarnų. Jie perėjo per Jordaną pirma karaliaus </p>
<p id="v18"><sup><small>18</small></sup>  ir padėjo jo šeimynai persikelti per Jordaną, patarnaudami jam. Gero sūnus Šimis puolė ant žemės prieš karalių, kai jis buvo persikėlęs per Jordaną, </p>
<p id="v19"><sup><small>19</small></sup>  ir tarė: “Neįskaityk mano kaltės, mano valdove, ir neprisimink to, ką tavo tarnas darė tau išeinant iš Jeruzalės, ir nelaikyk to savo širdyje. </p>
<p id="v20"><sup><small>20</small></sup>  Žinau, kad esu kaltas. Šiandien atvykau pirmas iš visų Juozapo namų savo valdovo karaliaus pasitikti”. </p>
<p id="v21"><sup><small>21</small></sup>  Cerujos sūnus Abišajas tarė: “Ar Šimį nereikėtų bausti mirtimi už tai, kad jis keikė Viešpaties pateptąjį?” </p>
<p id="v22"><sup><small>22</small></sup>  Dovydas atsakė: “Kas man ir jums, Cerujos sūnūs, kad jūs šiandien man prieštaraujate. Ar šiandien reikėtų ką nors bausti mirtimi Izraelyje? Juk aš šiandien žinau, kad esu Izraelio karalius”. </p>
<p id="v23"><sup><small>23</small></sup>  Karalius pasakė Šimiui: “Tu nemirsi”, ir prisiekė jam. </p>
<p id="v24"><sup><small>24</small></sup>  Sauliaus sūnus Mefi Bošetas atvyko karaliaus pasitikti. Jis nebuvo plovęs savo kojų, kirpęs barzdos ir plovęs drabužių nuo tos dienos, kai karalius išėjo, iki jis sugrįžo. </p>
<p id="v25"><sup><small>25</small></sup>  Jam atvykus iš Jeruzalės karaliaus pasitikti, karalius klausė: “Mefi Bošetai, kodėl nėjai su manimi?” </p>
<p id="v26"><sup><small>26</small></sup>  Mefi Bošetas atsakė: “Mano valdove karaliau, mano tarnas apgavo mane. Tavo tarnas buvo jam įsakęs pabalnoti asilą, kad raitas galėčiau vykti su karaliumi, nes aš esu luošas, </p>
<p id="v27"><sup><small>27</small></sup>  o jis apšmeižė mane tau. Tačiau karalius kaip Dievo angelas. Taigi daryk, kas tau patinka. </p>
<p id="v28"><sup><small>28</small></sup>  Visi mano tėvo namai buvo tarsi mirę žmonės mano valdovo karaliaus akyse. O tu pasodinai savo tarną valgyti prie savo stalo. Argi dar daugiau galėčiau tikėtis iš karaliaus?” </p>
<p id="v29"><sup><small>29</small></sup>  Karalius jam atsakė: “Kam tu visa tai kalbi. Aš pasakiau, kad tu ir Ciba pasidalintumėte žemę”. </p>
<p id="v30"><sup><small>30</small></sup>  Mefi Bošetas atsakė karaliui: “Tegul Ciba viską ima, man gana to, kad mano karalius sveikas sugrįžo į savo namus”. </p>
<p id="v31"><sup><small>31</small></sup>  Gileadietis Barzilajas atėjo iš Rogelimo palydėti karalių per Jordaną. </p>
<p id="v32"><sup><small>32</small></sup>  Jis buvo labai senas žmogus, aštuoniasdešimties metų amžiaus. Karaliui gyvenant Machanaime, jis aprūpino karalių maistu, nes Barzilajas buvo labai turtingas. </p>
<p id="v33"><sup><small>33</small></sup>  Karalius sakė Barzilajui: “Eime su manimi į Jeruzalę, ten aš tave viskuo aprūpinsiu”. </p>
<p id="v34"><sup><small>34</small></sup>  Barzilajas atsakė karaliui: “Kiek man beliko gyventi, kad aš eičiau su karaliumi į Jeruzalę? </p>
<p id="v35"><sup><small>35</small></sup>  Man šiandien jau aštuoniasdešimt metų. Ar aš atskirsiu, kas gera ir kas bloga? Ar pajusiu tavo valgių ir gėrimų skonį? Ar beišgirsiu dainuojančių vyrų ar moterų balsus? Tai kodėl tavo tarnas turėtų būti našta mano valdovui karaliui? </p>
<p id="v36"><sup><small>36</small></sup>  Tavo tarnas tik truputį palydės tave už Jordano. Kodėl tad karalius turėtų man taip atsilyginti? </p>
<p id="v37"><sup><small>37</small></sup>  Prašau, leisk man grįžti į savo miestą, kad galėčiau mirti ten, kur mano tėvo ir motinos kapas. Tegul tavo tarnas Kimhamas eina su tavimi, karaliau, ir jam daryk tai, kas tau atrodys tinkama”. </p>
<p id="v38"><sup><small>38</small></sup>  Karalius atsakė: “Kimhamas eis su manimi, aš jam atlyginsiu pagal tavo norą ir, ko prašysi, padarysiu”. </p>
<p id="v39"><sup><small>39</small></sup>  Visi žmonės ir karalius persikėlė per Jordaną. Karalius pabučiavo Barzilają ir jį palaimino. Barzilajas sugrįžo į savo namus. </p>
<p id="v40"><sup><small>40</small></sup>  Karaliui keliaujant į Gilgalą, Kimhamas ir visi Judo žmonės bei pusė Izraelio žmonių lydėjo karalių. </p>
<p id="v41"><sup><small>41</small></sup>  Visi Izraelio vyrai atėjo pas karalių ir tarė: “Kodėl tave pasisavino mūsų broliai iš Judo ir perkėlė per Jordaną tave su šeimyna ir visais tavo žmonėmis?” </p>
<p id="v42"><sup><small>42</small></sup>  Judo vyrai atsakė izraelitams: “Todėl, kad karalius yra mums artimesnis. Kodėl pykstate? Ar karalius mus maitino? Ar jis davė mums dovanų?” </p>
<p id="v43"><sup><small>43</small></sup>  Izraelitai atsakė Judo vyrams: “Mes turime dešimt dalių pas karalių ir mes turime daugiau teisių į Dovydą negu jūs. Kodėl mus paniekinote? Argi ne mes pirmieji turėjome sugrąžinti karalių?” Judo vyrai kalbėjo griežčiau už izraelitus. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Samuel/18">Antroji Samuelio knyga - Skyrius 18</a></td>
        <td><a href="/lt/Bible/2_Samuel/Index">Indeksas</a></td>
        <td><a href="/lt/Bible/2_Samuel/20">Antroji Samuelio knyga - Skyrius 20</a></td>
      </tr>
    </tbody>
  </table>
</figure>
