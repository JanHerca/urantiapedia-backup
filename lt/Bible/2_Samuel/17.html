<!--
title: Antroji Samuelio knyga - Skyrius 17
description: 
published: true
date: 2022-10-7T19:22:47Z
tags: bible, bible—2 samuel
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Samuel/16">Antroji Samuelio knyga - Skyrius 16</a></td>
        <td><a href="/lt/Bible/2_Samuel/Index">Indeksas</a></td>
        <td><a href="/lt/Bible/2_Samuel/18">Antroji Samuelio knyga - Skyrius 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ahitofelis tarė Abšalomui: “Leisk man išsirinkti dvylika tūkstančių vyrų ir vytis Dovydą šią naktį. </p>
<p id="v2"><sup><small>2</small></sup>  Aš jį užpulsiu, kol jis dar nuvargęs ir nuleidęs rankas, ir jį išgąsdinsiu. Visi jo vyrai pabėgs, o karalių nužudysiu. </p>
<p id="v3"><sup><small>3</small></sup>  Po to aš atvesiu visus žmones pas tave. Kai nebus to, kurio gyvybės ieškai, visa tauta gyvens ramybėje”. </p>
<p id="v4"><sup><small>4</small></sup>  Tas pasiūlymas patiko Abšalomui ir visiems Izraelio vyresniesiems. </p>
<p id="v5"><sup><small>5</small></sup>  Abšalomas tarė: “Pakvieskite arkietį Hušają. Paklausysime, ką jis pasakys”. </p>
<p id="v6"><sup><small>6</small></sup>  Hušajui atėjus, Abšalomas jam tarė: “Taip kalbėjo Ahitofelis. Ar mums elgtis pagal jo patarimą? Jei ne, tai tu kalbėk”. </p>
<p id="v7"><sup><small>7</small></sup>  Hušajas atsakė Abšalomui: “Šitas Ahitofelio patarimas nėra geras. </p>
<p id="v8"><sup><small>8</small></sup>  Tu žinai, kad tavo tėvas ir jo vyrai yra karžygiai ir jie yra taip įnirtę, kaip lokė lauke, netekusi jauniklių. Be to, tavo tėvas yra patyręs karys ir nenakvos kartu su žmonėmis. </p>
<p id="v9"><sup><small>9</small></sup>  Jis dabar yra pasislėpęs kokiame nors urve ar kitoje vietoje. Jei juos užpulsime ir keli iš mūsų žus, visi, išgirdę tai, sakys: ‘Sumušti žmonės, kurie sekė Abšalomą’. </p>
<p id="v10"><sup><small>10</small></sup>  Tada ir narsiausias, kurio širdis yra kaip liūto, drebės iš baimės, nes visas Izraelis žino, kad tavo tėvas yra galingas vyras ir su juo esantys yra narsūs vyrai. </p>
<p id="v11"><sup><small>11</small></sup>  Todėl aš patariu sušaukti visus izraelitus nuo Dano iki Beer Šebos, kad jų būtų kaip smilčių pajūryje, ir tu pats eisi į mūšį su jais. </p>
<p id="v12"><sup><small>12</small></sup>  Suradę jį, užpulsime, kaip rasa krintanti ant žemės, ir nepaliksime gyvo nė vieno iš vyrų, kurie yra su juo. </p>
<p id="v13"><sup><small>13</small></sup>  O jei jis pasitrauks į miestą, tai izraelitai atsineš virvių ir jį su visu miestu nuvilksime į upę, nė akmenėlio nepaliksime”. </p>
<p id="v14"><sup><small>14</small></sup>  Abšalomas ir visi izraelitai tarė: “Arkiečio Hušajo patarimas yra geresnis už Ahitofelio”. Nes Viešpats padarė, kad geras Ahitofelio patarimas nueitų niekais ir Viešpats galėtų užtraukti nelaimę Abšalomui. </p>
<p id="v15"><sup><small>15</small></sup>  Po to Hušajas pranešė kunigams Cadokui ir Abjatarui apie savo ir Ahitofelio patarimus Abšalomui bei Izraelio vyresniesiems. </p>
<p id="v16"><sup><small>16</small></sup>  Jis sakė: “Skubiai siųskite ir pasakykite Dovydui nenakvoti šiąnakt dykumoje, bet tuojau persikelti kitur, kad nepražūtų karalius ir visi su juo esantys žmonės”. </p>
<p id="v17"><sup><small>17</small></sup>  Jehonatanas ir Ahimaacas buvo apsistoję prie En Rogelio šaltinio. Tarnaitė nuėjusi jiems pranešė, ir jie išėjo pasakyti karaliui Dovydui. Jie patys negalėjo pasirodyti mieste. </p>
<p id="v18"><sup><small>18</small></sup>  Tačiau vienas jaunuolis juos pastebėjo ir pranešė Abšalomui. Juodu skubiai nuėjo pas vieną žmogų Bahurime, kuris turėjo šulinį savo kieme, ir pasislėpė šulinyje. </p>
<p id="v19"><sup><small>19</small></sup>  Šeimininkė uždengė šulinį dangčiu ir pabarstė ant jo miežinių kruopų, kad nebūtų įtarimo. </p>
<p id="v20"><sup><small>20</small></sup>  Abšalomo tarnai, atėję į tuos namus, klausė šeimininkės: “Kur yra Ahimaacas ir Jehonatanas?” Moteris jiems atsakė: “Jie perėjo upelį”. Paieškoję ir neradę jų, jie sugrįžo į Jeruzalę. </p>
<p id="v21"><sup><small>21</small></sup>  Abšalomo tarnams nuėjus, Ahimaacas ir Jehonatanas išlipo iš šulinio ir nuėję pranešė karaliui Dovydui: “Skubiai pasitrauk už Jordano, nes štai ką patarė prieš tave Ahitofelis”. </p>
<p id="v22"><sup><small>22</small></sup>  Dovydas ir jo žmonės perėjo Jordaną. Rytui išaušus, visi buvo kitoje Jordano pusėje. </p>
<p id="v23"><sup><small>23</small></sup>  Ahitofelis, matydamas, kad jo patarimo neklausoma, pasibalnojo asilą ir parvyko namo į savo miestą. Jis, sutvarkęs savo namų reikalus, pasikorė ir buvo palaidotas savo tėvo kape. </p>
<p id="v24"><sup><small>24</small></sup>  Dovydui atvykus į Machanaimą, Abšalomas su savo vyrais perėjo per Jordaną. </p>
<p id="v25"><sup><small>25</small></sup>  Abšalomas paskyrė Amasą kariuomenės vadu Joabo vieton. Amasa buvo sūnus izraelito Itros, kuris buvo vedęs Abigailę, Nahašo dukterį, Joabo motinos Cerujos seserį. </p>
<p id="v26"><sup><small>26</small></sup>  Abšalomas su izraelitais pasistatė stovyklą Gileado krašte. </p>
<p id="v27"><sup><small>27</small></sup>  Dovydui atvykus į Machanaimą, Nahašo sūnus Šobis iš amonitų Rabos, Amielio sūnus Machyras iš Lo Debaro ir Barzilajas iš Gileado Rogelimo </p>
<p id="v28"><sup><small>28</small></sup>  atgabeno antklodžių, dubenių, molinių indų, kviečių, miežių, miltų, paskrudintų grūdų, pupų, lęšių, </p>
<p id="v29"><sup><small>29</small></sup>  medaus, sviesto ir sūrių. Visa tai jie atnešė Dovydui ir jo žmonėms, sakydami: “Žmonės dykumoje yra išalkę, nuvargę ir ištroškę”. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Samuel/16">Antroji Samuelio knyga - Skyrius 16</a></td>
        <td><a href="/lt/Bible/2_Samuel/Index">Indeksas</a></td>
        <td><a href="/lt/Bible/2_Samuel/18">Antroji Samuelio knyga - Skyrius 18</a></td>
      </tr>
    </tbody>
  </table>
</figure>
