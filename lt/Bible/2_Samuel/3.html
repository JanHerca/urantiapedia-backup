<!--
title: Antroji Samuelio knyga - Skyrius 3
description: 
published: true
date: 2023-11-8T21:52:7Z
tags: bible, bible—2 samuel
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/2_Samuel/2">
          <span class="mdi mdi-arrow-left-drop-circle"></span><span class="pl-2">Antroji Samuelio knyga - Skyrius 2</span>
        </a>
        </td>
        <td>
        <a href="/lt/Bible/2_Samuel/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/2_Samuel/4">
          <span class="pr-2">Antroji Samuelio knyga - Skyrius 4</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Tarp Sauliaus ir Dovydo namų karas buvo ilgas; Dovydas vis stiprėjo, o Sauliaus namai silpnėjo. </p>
<p id="v2"><sup><small>2</small></sup>  Hebrone Dovydas susilaukė sūnų: pirmagimis Amnonas iš jezreelietės Ahinoamos; </p>
<p id="v3"><sup><small>3</small></sup>  antrasis­Kileabas iš karmeliečio Nabalo našlės Abigailės; trečiasis­Abšalomas, Gešūro karaliaus Talmajo dukters Maakos sūnus; <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  ketvirtasis­Adonijas, Hagitos sūnus; penktasis­Šefatija, Abitalės sūnus, </p>
<p id="v5"><sup><small>5</small></sup>  ir šeštasis­Itramas iš Dovydo žmonos Eglos. Šitie gimė Dovydui Hebrone. </p>
<p id="v6"><sup><small>6</small></sup>  Vykstant karui tarp Sauliaus namų ir Dovydo namų, Abneras buvo žymiausias tarp Sauliaus šalininkų. </p>
<p id="v7"><sup><small>7</small></sup>  Saulius turėjo sugulovę Ricpą, Ajo dukterį. Kartą Sauliaus sūnus Išbošetas tarė Abnerui: “Kodėl tu įėjai pas mano tėvo sugulovę?” </p>
<p id="v8"><sup><small>8</small></sup>  Abneras labai supyko dėl tų Išbošeto žodžių ir tarė: “Ar aš esu šuns galva? Aš buvau prieš Judą, kad iki šios dienos daryčiau gera tavo tėvo Sauliaus namams, jo broliams bei draugams, ir neatidaviau tavęs į Dovydo rankas, o tu dabar mane apkaltinai dėl tos moters. </p>
<p id="v9"><sup><small>9</small></sup>  Tegul Dievas padaro Abnerui tai ir dar daugiau, jei aš nepadarysiu, ką Viešpats prisiekė Dovydui: </p>
<p id="v10"><sup><small>10</small></sup>  atimti karalystę iš Sauliaus namų ir įtvirtinti Dovydą karaliumi Izraeliui ir Judui nuo Dano iki Beer Šebos”. </p>
<p id="v11"><sup><small>11</small></sup>  Išbošetas negalėjo nė žodžio atsakyti Abnerui, nes jo bijojo. </p>
<p id="v12"><sup><small>12</small></sup>  Abneras per pasiuntinius sakė Dovydui: “Kam priklauso šita žemė? Sudaryk sąjungą su manimi, ir mano ranka bus su tavimi ir atves pas tave visą Izraelį”. </p>
<p id="v13"><sup><small>13</small></sup>  Dovydas atsakė: “Gerai, aš sudarysiu sąjungą su tavimi, bet su viena sąlyga: tu neišvysi mano veido, jei ateidamas neatvesi Sauliaus dukters Mikalės”. </p>
<p id="v14"><sup><small>14</small></sup>  Dovydas siuntė pasiuntinius pas Sauliaus sūnų Išbošetą ir sakė: “Atiduok mano žmoną Mikalę, kurią gavau už šimtą filistinų odelių”. </p>
<p id="v15"><sup><small>15</small></sup>  Išbošetas pasiuntė ir paėmė ją iš jos vyro, Laišo sūnaus Paltielio. </p>
<p id="v16"><sup><small>16</small></sup>  Jos vyras ją lydėjo verkdamas iki Bahurimo. Abneras jam pasakė: “Grįžk!”, ir jis grįžo. </p>
<p id="v17"><sup><small>17</small></sup>  Abneras kalbėjo Izraelio vyresniesiems: “Jau seniai jūs norėjote turėti Dovydą karaliumi. </p>
<p id="v18"><sup><small>18</small></sup>  Dabar padarykite tai, nes Viešpats kalbėjo Dovydui: ‘Savo tarno Dovydo ranka išgelbėsiu savo tautą Izraelį iš filistinų ir iš visų jo priešų’ ”. </p>
<p id="v19"><sup><small>19</small></sup>  Abneras taip pat kalbėjo ir Benjaminui. Po to Abneras vyko pas Dovydą į Hebroną pranešti jam, kas atrodė priimtina Izraeliui ir Benjamino namams. </p>
<p id="v20"><sup><small>20</small></sup>  Abneras atėjo pas Dovydą į Hebroną su dvidešimt vyrų. Dovydas suruošė Abnerui ir jo palydovams puotą. </p>
<p id="v21"><sup><small>21</small></sup>  Abneras tarė Dovydui: “Aš surinksiu pas tave, mano valdove, visą Izraelį, kad jie sudarytų su tavimi sutartį ir tu jiems karaliautum, kaip geidžia tavo širdis”. Dovydas išleido Abnerą. </p>
<p id="v22"><sup><small>22</small></sup>  Tuo metu Dovydo tarnai ir Joabas grįžo iš karo žygio ir parsigabeno didelį grobį, bet Abnero nebebuvo pas Dovydą Hebrone; jis buvo išvykęs ramybėje. </p>
<p id="v23"><sup><small>23</small></sup>  Joabui, sugrįžusiam su kariuomene, buvo pranešta: “Buvo atvykęs Nero sūnus Abneras pas karalių, ir šis išleido jį eiti ramybėje”. </p>
<p id="v24"><sup><small>24</small></sup>  Joabas, atėjęs pas karalių, klausė: “Ką padarei? Abneras buvo atėjęs pas tave. Kodėl jį išleidai? </p>
<p id="v25"><sup><small>25</small></sup>  Argi tu nepažįsti Nero sūnaus Abnero, kad jis atėjo tavęs apgauti ir sužinoti tavo įėjimą, tavo išėjimą ir visa, ką tu darai?” </p>
<p id="v26"><sup><small>26</small></sup>  Joabas, išėjęs iš Dovydo, siuntė vyrus paskui Abnerą; tie sugrąžino jį nuo Siros šulinio. Dovydas apie tai nieko nežinojo. </p>
<p id="v27"><sup><small>27</small></sup>  Abnerui sugrįžus į Hebroną, Joabas pasivedė jį nuošaliai į tarpuvartę, tarsi norėdamas slaptai pasikalbėti, ir keršydamas už savo brolio Asaelio kraują dūrė jam į pilvą taip, kad jis mirė, </p>
<p id="v28"><sup><small>28</small></sup>  Dovydas, tai išgirdęs, tarė: “Aš ir mano karalystė esame nekalti prieš Viešpatį dėl Nero sūnaus Abnero kraujo. </p>
<p id="v29"><sup><small>29</small></sup>  Tas kraujas tekrinta ant Joabo ir jo tėvo namų; Joabo giminėje tegul netrūksta paliegėlių, raupsuotų, luošų, karuose žūstančių ir badaujančių”. </p>
<p id="v30"><sup><small>30</small></sup>  Joabas ir jo brolis Abišajas nužudė Abnerą dėl to, kad Abneras buvo nužudęs jų brolį Asaelį mūšyje Gibeone. </p>
<p id="v31"><sup><small>31</small></sup>  Dovydas įsakė Joabui ir visiems žmonėms: “Perplėškite savo drabužius, užsidėkite ašutines ir raudokite Abnero”. Karalius Dovydas ėjo paskui karstą. </p>
<p id="v32"><sup><small>32</small></sup>  Jie palaidojo Abnerą Hebrone, ir karalius balsiai verkė prie jo kapo, verkė ir visi žmonės. </p>
<p id="v33"><sup><small>33</small></sup>  Karalius raudojo dėl Abnero, sakydamas: “Ar Abneras turėjo mirti tokia mirtimi? </p>
<p id="v34"><sup><small>34</small></sup>  Tavo rankos nebuvo surištos ir kojos nebuvo sukaustytos grandinėmis. Tu kritai, kaip žmogus krinta nuo piktadario”. Ir visi žmonės vėl verkė jo. </p>
<p id="v35"><sup><small>35</small></sup>  Žmonės bandė prikalbėti Dovydą valgyti tą dieną, bet Dovydas prisiekė: “Tegul Dievas padaro man tai ir dar daugiau, jei aš, prieš saulei nusileidžiant, paragaučiau duonos ar ko nors kito”. </p>
<p id="v36"><sup><small>36</small></sup>  Tauta sužinojo, ir tai jiems patiko, kaip patikdavo viskas, ką darė karalius. </p>
<p id="v37"><sup><small>37</small></sup>  Tą dieną visa Izraelio tauta suprato, kad tai buvo ne karaliaus sumanymas nužudyti Nero sūnų Abnerą. </p>
<p id="v38"><sup><small>38</small></sup>  Karalius tarė savo tarnams: “Argi nežinote, kad šiandien Izraelyje žuvo kunigaikštis ir garbingas žmogus? </p>
<p id="v39"><sup><small>39</small></sup>  Aš šiandien dar esu silpnas, nors pateptas karaliumi; šitie vyrai, Cerujos sūnūs, yra per stiprūs man. Viešpats tegul atlygina piktadariui už jo piktadarystę!” </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/2_Samuel/2">
          <span class="mdi mdi-arrow-left-drop-circle"></span><span class="pl-2">Antroji Samuelio knyga - Skyrius 2</span>
        </a>
        </td>
        <td>
        <a href="/lt/Bible/2_Samuel/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/2_Samuel/4">
          <span class="pr-2">Antroji Samuelio knyga - Skyrius 4</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 3:3 <i>Davidas susituokė su Maacah</i>: <a href="/lt/The_Urantia_Book/97#p9_10">UK 97:9.10</a>. </li>
</ol>
</div>
