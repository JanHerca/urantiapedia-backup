<!--
title: Antroji Samuelio knyga - Skyrius 15
description: 
published: true
date: 2022-9-13T21:36:43Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Samuel/14">Antroji Samuelio knyga - Skyrius 14</a></td>
        <td><a href="/lt/Bible/2_Samuel/Index">Indeksas</a></td>
        <td><a href="/lt/Bible/2_Samuel/16">Antroji Samuelio knyga - Skyrius 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Abšalomas įsigijo vežimų bei žirgų ir penkiasdešimt vyrų, kurie bėgdavo pirma jo. </p>
<p id="v2"><sup><small>2</small></sup>  Jis keldavosi anksti ir atsistodavo šalia kelio prie vartų. Jei koks žmogus su savo byla ateidavo į karaliaus teismą, Abšalomas pasišaukdavo jį ir klausdavo: “Iš kurio tu miesto?” Kai tas atsakydavo: “Tavo tarnas yra iš tokios Izraelio giminės”, <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Abšalomas jam sakydavo: “Tavo reikalas yra geras ir teisingas, bet nėra pas karalių kas tave išklausytų. </p>
<p id="v4"><sup><small>4</small></sup>  Jei mane paskirtų krašto teisėju, tai pas mane galėtų ateiti kiekvienas, turįs bylą ar skundą, ir aš apginčiau jo teises”. </p>
<p id="v5"><sup><small>5</small></sup>  Jei kas norėdavo Abšalomui nusilenkti, jis ištiesęs ranką tą apkabindavo ir pabučiuodavo. </p>
<p id="v6"><sup><small>6</small></sup>  Taip Abšalomas elgėsi su visais izraelitais, kurie ateidavo į karaliaus teismą. Abšalomas tokiu būdu pavogė izraelitų širdis. </p>
<p id="v7"><sup><small>7</small></sup>  Praėjus keturiasdešimčiai metų, Abšalomas tarė karaliui: “Prašau, leisk man eiti į Hebroną ir įvykdyti įžadą, kurį daviau Viešpačiui. </p>
<p id="v8"><sup><small>8</small></sup>  Gyvendamas Gešūre, Sirijoje, daviau įžadą: ‘Jei Viešpats mane parves atgal į Jeruzalę, aš tarnausiu Jam’ ”. </p>
<p id="v9"><sup><small>9</small></sup>  Karalius jam tarė: “Eik ramybėje”. Abšalomas pakilo ir išėjo į Hebroną. </p>
<p id="v10"><sup><small>10</small></sup>  Jis slapta išsiuntė pasiuntinius į visas Izraelio gimines su pranešimu: “Išgirdę trimito garsą, sakykite: ‘Abšalomas karaliauja Hebrone’ ”. </p>
<p id="v11"><sup><small>11</small></sup>  Iš Jeruzalės su Abšalomu išvyko du šimtai pakviestų vyrų. Jie ėjo nieko pikto nemanydami ir nieko nežinodami. </p>
<p id="v12"><sup><small>12</small></sup>  Abšalomas aukodamas dar pasikvietė iš Gilojo miesto Ahitofelį, Dovydo patarėją. Taip sąmokslas išsiplėtė, nes žmonės nuolat ėjo pas Abšalomą. </p>
<p id="v13"><sup><small>13</small></sup>  Pasiuntinys atėjo pas Dovydą ir pranešė: “Izraelio žmonių širdys prisirišo prie Abšalomo”. </p>
<p id="v14"><sup><small>14</small></sup>  Dovydas sakė visiems savo tarnams Jeruzalėje: “Bėkime, nes nėra kito išsigelbėjimo nuo Abšalomo. Skubėkime, kad jis mūsų neužkluptų, nepadarytų mums pikta ir neišžudytų miesto kardu”. </p>
<p id="v15"><sup><small>15</small></sup>  Karaliaus tarnai sakė karaliui: “Štai tavo tarnai vykdys visa, ką karalius įsakys”. </p>
<p id="v16"><sup><small>16</small></sup>  Karalius išėjo kartu su visais namiškiais, liko tik dešimt sugulovių namų saugoti. </p>
<p id="v17"><sup><small>17</small></sup>  Karalius išėjo, ir visi žmonės sekė paskui jį, ir jie sustojo toli nuo namų. </p>
<p id="v18"><sup><small>18</small></sup>  Visi jo tarnai ėjo šalia jo, o keretai, peletai ir gatiečiai, šeši šimtai vyrų, kurie buvo atėję su juo iš Gato, ėjo pirma karaliaus. </p>
<p id="v19"><sup><small>19</small></sup>  Dovydas klausė gatietį Itają: “Kodėl tu eini su mumis? Grįžk ir pasilik pas karalių. Tu juk esi svetimšalis, atėjęs čia iš savo krašto. </p>
<p id="v20"><sup><small>20</small></sup>  Vakar atėjai, o šiandien ar turėtum eiti su mumis? Aš turiu eiti, o tu grįžk su savo broliais. Gailestingumas ir tiesa tebūna su tavimi”. </p>
<p id="v21"><sup><small>21</small></sup>  Itajas atsakė karaliui: “Kaip Viešpats gyvas ir mano valdovas karalius gyvas! Kur bus mano karalius, mirtyje ar gyvenime, ten bus ir jo tarnas”. </p>
<p id="v22"><sup><small>22</small></sup>  Dovydas tarė Itajui: “Tai eik su manimi”. Itajas perėjo su visais savo vyrais ir jų šeimomis. </p>
<p id="v23"><sup><small>23</small></sup>  Visas kraštas garsiai verkė, ir visi žmonės perėjo į kitą pusę, ir karalius perėjo per Kedrono upelį ir traukė dykumos link. </p>
<p id="v24"><sup><small>24</small></sup>  Atėjo Cadokas ir levitai, nešdami Dievo Sandoros skrynią. Jie pastatė Dievo skrynią, ir Abjataras ėjo aukštyn, kol visi pasitraukė iš miesto. </p>
<p id="v25"><sup><small>25</small></sup>  Karalius Cadokui tarė: “Nešk Dievo skrynią atgal į miestą. Jei rasiu malonę Viešpaties akyse, Jis mane parves ir parodys man ją ir savo buveinę. </p>
<p id="v26"><sup><small>26</small></sup>  Jei Jis man sakys: ‘Aš nepatenkintas tavimi’, tai tegul daro su manimi, kaip Jam patinka”. </p>
<p id="v27"><sup><small>27</small></sup>  Tada karalius kalbėjo kunigui Cadokui: “Tu esi regėtojas. Tu, tavo sūnus Ahimaacas ir Abjataro sūnus Jehonatanas grįžkite ramybėje į miestą. <sup id="cite2"><a href="#fn2">[2]</a></sup></p>
<p id="v28"><sup><small>28</small></sup>  Štai aš pasiliksiu dykumoje, kol gausiu iš jūsų pranešimą”. </p>
<p id="v29"><sup><small>29</small></sup>  Cadokas ir Abjataras parnešė Dievo skrynią į Jeruzalę ir ten pasiliko. </p>
<p id="v30"><sup><small>30</small></sup>  Dovydas ėjo aukštyn Alyvų kalno šlaitu verkdamas, apsigaubęs galvą ir basas. Visi su juo buvę žmonės, apsigaubę galvas, ėjo aukštyn taip pat verkdami. </p>
<p id="v31"><sup><small>31</small></sup>  Dovydas, sužinojęs, kad Ahitofelis yra tarp sąmokslininkų pas Abšalomą, meldėsi: “Viešpatie, meldžiu, paversk Ahitofelio patarimą niekais”. </p>
<p id="v32"><sup><small>32</small></sup>  Kalno viršūnėje, kur Dovydas garbino Dievą, jį pasitiko arkietis Hušajas su perplėštais drabužiais ir žemėmis apibarstyta galva. </p>
<p id="v33"><sup><small>33</small></sup>  Dovydas jam tarė: “Jei eisi su manimi, būsi man našta, </p>
<p id="v34"><sup><small>34</small></sup>  o jei grįši į miestą ir prisidėsi prie Abšalomo, sakydamas jam: ‘Aš noriu būti tavo tarnas, karaliau. Buvau tavo tėvo tarnas praeityje, o dabar noriu būti tavo tarnas’, tai Ahitofelio patarimą galėsi niekais paversti. </p>
<p id="v35"><sup><small>35</small></sup>  Su tavimi bus kunigai Cadokas ir Abjataras. Pranešk jiems visa, ką nugirsi karaliaus namuose. </p>
<p id="v36"><sup><small>36</small></sup>  Pas juos yra abu jų sūnūs: Cadoko sūnus Ahimaacas ir Abjataro­Jehonatanas; per juos perduok man viską, ką išgirsi”. </p>
<p id="v37"><sup><small>37</small></sup>  Dovydo draugas Hušajas sugrįžo į Jeruzalę, Abšalomui įeinant į ją. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Samuel/14">Antroji Samuelio knyga - Skyrius 14</a></td>
        <td><a href="/lt/Bible/2_Samuel/Index">Indeksas</a></td>
        <td><a href="/lt/Bible/2_Samuel/16">Antroji Samuelio knyga - Skyrius 16</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 15:2-6 <i>Absalomo iššūkis į sostą</i>: <a href="/lt/The_Urantia_Book/97#p9_15">UK 97:9.15</a>. </li>
  <li id="fn2"><a href="#cite2">↑</a> 15:27 <i>Matytojai</i>: <a href="/lt/The_Urantia_Book/90#p1_1">UK 90:1.1</a>. </li>
</ol>
</div>
