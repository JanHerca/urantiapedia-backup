<!--
title: Antroji Samuelio knyga - Skyrius 12
description: 
published: true
date: 2022-10-7T19:22:47Z
tags: bible, bible—2 samuel
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Samuel/11">Antroji Samuelio knyga - Skyrius 11</a></td>
        <td><a href="/lt/Bible/2_Samuel/Index">Indeksas</a></td>
        <td><a href="/lt/Bible/2_Samuel/13">Antroji Samuelio knyga - Skyrius 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Viešpats siuntė pranašą Nataną pas Dovydą. Natanas, atėjęs pas jį, tarė: “Du vyrai gyveno viename mieste. Vienas buvo turtingas, o antras­beturtis. </p>
<p id="v2"><sup><small>2</small></sup>  Turtingasis turėjo labai daug avių ir galvijų, </p>
<p id="v3"><sup><small>3</small></sup>  o beturtis nieko neturėjo, tik vieną avytę, kurią nusipirko ir prižiūrėjo. Ji augo kartu su jo vaikais, maitinosi jo valgiu, gėrė iš jo taurės ir gulėjo prie jo šono; ji jam buvo kaip duktė. </p>
<p id="v4"><sup><small>4</small></sup>  Kartą užėjo keleivis pas turtingąjį vyrą. Jis pagailėjo savo avių ir galvijų, kad paruoštų keleiviui maisto. Paėmęs beturčio mylimą avytę, paruošė iš jos keleiviui vaišes”. </p>
<p id="v5"><sup><small>5</small></sup>  Dovydas, labai supykęs ant to žmogaus, tarė Natanui: “Kaip Viešpats gyvas, tas vyras turi mirti! </p>
<p id="v6"><sup><small>6</small></sup>  O už avytę jis privalo atlyginti keturgubai, nes jis taip pasielgė ir neparodė gailesčio”. </p>
<p id="v7"><sup><small>7</small></sup>  Natanas tarė Dovydui: “Tu esi tas žmogus! Taip sako Viešpats, Izraelio Dievas: ‘Aš tave patepiau Izraelio karaliumi ir išgelbėjau iš Sauliaus rankų. </p>
<p id="v8"><sup><small>8</small></sup>  Aš tau atidaviau tavo valdovo namus bei jo žmonas ir tau daviau Izraelio bei Judo namus; jei to buvo maža, dar daugiau būčiau pridėjęs. </p>
<p id="v9"><sup><small>9</small></sup>  Kodėl paniekinai Viešpaties įsakymą, piktai elgdamasis Jo akivaizdoje? Tu nužudei hetitą Ūriją amonitų kardu ir pasiėmei jo žmoną. </p>
<p id="v10"><sup><small>10</small></sup>  Dabar kardas visada lydės tavo namus, nes tu paniekinai mane ir pasiėmei hetito Ūrijos žmoną. </p>
<p id="v11"><sup><small>11</small></sup>  Aš pakelsiu prieš tave pikta iš tavo paties namų; tau matant, tavo žmonas atiduosiu tavo artimui, ir jis suguls su tavo žmonomis prieš saulę. </p>
<p id="v12"><sup><small>12</small></sup>  Tu tai darei slaptai, bet Aš darysiu visam Izraeliui matant, saulės šviesoje’ ”. </p>
<p id="v13"><sup><small>13</small></sup>  Dovydas tarė Natanui: “Aš nusidėjau Viešpačiui”. Natanas atsakė Dovydui: “Viešpats pašalino tavo nuodėmę, tu nemirsi. </p>
<p id="v14"><sup><small>14</small></sup>  Bet kadangi davei progos Viešpaties priešams Dievą niekinti, sūnus, kuris tau gimė, mirs”. </p>
<p id="v15"><sup><small>15</small></sup>  Natanas nuėjo į savo namus, o Viešpats ištiko kūdikį, kurį Ūrijos žmona pagimdė Dovydui, ir tas sunkiai susirgo. </p>
<p id="v16"><sup><small>16</small></sup>  Dovydas maldavo Dievą dėl vaiko, jis pasninkavo ir pasišalinęs gulėjo ant žemės visą naktį. <sup id="cite1"><a href="#fn1">[1]</a></sup></p>
<p id="v17"><sup><small>17</small></sup>  Jo namų vyresnieji atėję norėjo jį pakelti nuo žemės, bet jis nesikėlė ir nevalgė su jais. </p>
<p id="v18"><sup><small>18</small></sup>  Septintą dieną kūdikis mirė. Dovydo tarnai bijojo jam pranešti apie kūdikio mirtį, galvodami: “Dar kūdikiui tebesant gyvam, mes jam kalbėjome, bet jis buvo neperkalbamas. Kai pranešime jam, kad kūdikis mirė, jis gali padaryti ką nors negero”. </p>
<p id="v19"><sup><small>19</small></sup>  Dovydas pastebėjo, kad jo tarnai šnibždasi, ir suprato, kad kūdikis miręs. Jis paklausė savo tarnų: “Ar kūdikis mirė?” Tie atsakė: “Mirė”. </p>
<p id="v20"><sup><small>20</small></sup>  Tuomet Dovydas atsikėlė nuo žemės, nusiprausė, pasitepė, pakeitė drabužius ir, nuėjęs į Viešpaties namus, pagarbino. Sugrįžęs paprašė maisto ir valgė. </p>
<p id="v21"><sup><small>21</small></sup>  Jo tarnai klausė: “Ką reiškia toks tavo elgesys? Tu pasninkavai ir verkei kūdikiui esant gyvam, o kai jis mirė, atsikėlei ir valgai?” </p>
<p id="v22"><sup><small>22</small></sup>  Jis atsakė: “Kūdikiui tebesant gyvam, pasninkavau ir verkiau, manydamas: ‘Kas žino, gal Viešpats pasigailės manęs ir kūdikis nemirs’. </p>
<p id="v23"><sup><small>23</small></sup>  Dabar jis mirė, tai kam gi man bepasninkauti? Ar aš galiu jį sugrąžinti? Aš nueisiu pas jį, bet jis nesugrįš pas mane”. </p>
<p id="v24"><sup><small>24</small></sup>  Dovydas paguodė savo žmoną Batšebą ir, įėjęs pas ją, gulėjo su ja. Ji pagimdė sūnų, kurį Dovydas pavadino Saliamonu. Viešpats pamilo vaikutį </p>
<p id="v25"><sup><small>25</small></sup>  ir siuntė pranašą Nataną, kad jį pavadintų Jedidiju pagal Viešpaties žodį. </p>
<p id="v26"><sup><small>26</small></sup>  Joabas kariavo prieš amonitus ir apgulė jų karališkąjį miestą Rabą. </p>
<p id="v27"><sup><small>27</small></sup>  Joabo pasiuntiniai pranešė Dovydui: “Aš kariavau prieš Rabą ir paėmiau miesto vandens atsargas. </p>
<p id="v28"><sup><small>28</small></sup>  Todėl dabar surink likusius karius, apgulk miestą ir jį paimk, kad aš jo nepaimčiau ir jis nebūtų pavadintas mano vardu”. </p>
<p id="v29"><sup><small>29</small></sup>  Dovydas, surinkęs visus žmones, nuėjo prie Rabos, kariavo prieš miestą ir jį paėmė. </p>
<p id="v30"><sup><small>30</small></sup>  Dovydas nuėmė amonitų karaliui nuo galvos karūną su brangiais akmenimis, sveriančią talentą aukso, ir užsidėjo ją ant galvos. Be to, jis išsigabeno iš miesto labai daug grobio. </p>
<p id="v31"><sup><small>31</small></sup>  Žmones jis išsivedė ir pristatė juos prie pjūklų, geležinių akėčių, kirvių ir prie krosnių plytoms degti. Taip jis padarė su visais amonitų miestais. Tada Dovydas su visais žmonėmis sugrįžo į Jeruzalę. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Samuel/11">Antroji Samuelio knyga - Skyrius 11</a></td>
        <td><a href="/lt/Bible/2_Samuel/Index">Indeksas</a></td>
        <td><a href="/lt/Bible/2_Samuel/13">Antroji Samuelio knyga - Skyrius 13</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 12:16,21-23 <i>Ritualinis badavimas</i>: <a href="/lt/The_Urantia_Book/89#p3_1">UK 89:3.1</a>. </li>
</ol>
</div>
