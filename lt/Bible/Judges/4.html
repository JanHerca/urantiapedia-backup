<!--
title: Teisėjų knyga - Skyrius 4
description: 
published: true
date: 2022-9-13T21:36:43Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Judges/3">Teisėjų knyga - Skyrius 3</a></td>
        <td><a href="/lt/Bible/Judges/Index">Indeksas</a></td>
        <td><a href="/lt/Bible/Judges/5">Teisėjų knyga - Skyrius 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ehudui mirus, izraelitai ir toliau darė pikta Viešpaties akivaizdoje. </p>
<p id="v2"><sup><small>2</small></sup>  Viešpats atidavė juos į Kanaano karaliaus Jabino rankas, kuris karaliavo Hacore. Jo kariuomenės vadas Sisera gyveno Harošet ha Goime. </p>
<p id="v3"><sup><small>3</small></sup>  Izraelitai šaukėsi Viešpaties, nes Jabinas turėjo devynis šimtus geležinių kovos vežimų ir smarkiai spaudė izraelitus dvidešimt metų. </p>
<p id="v4"><sup><small>4</small></sup>  Pranašė Debora, Lapidoto žmona, tuo metu buvo teisėja Izraelyje. </p>
<p id="v5"><sup><small>5</small></sup>  Ji gyveno po Deboros palme, tarp Ramos ir Betelio, Efraimo kalnuose, ir izraelitai ateidavo pas ją bylinėtis. </p>
<p id="v6"><sup><small>6</small></sup>  Ji pasišaukė Abinoamo sūnų Baraką iš Neftalio Kedešo ir tarė jam: “Viešpats, Izraelio Dievas, tau įsako eiti į Taboro kalną su dešimt tūkstančių vyrų iš Neftalio ir Zabulono giminių, </p>
<p id="v7"><sup><small>7</small></sup>  o Jis atves pas tave prie Kišono upelio Jabino kariuomenės vadą Siserą su jo vežimais bei visa kariuomene ir jį atiduos į tavo rankas”. </p>
<p id="v8"><sup><small>8</small></sup>  Barakas jai atsakė: “Jei tu eisi su manimi, aš eisiu, o jei neisi su manimi­neisiu”. </p>
<p id="v9"><sup><small>9</small></sup>  Ji tarė: “Aš eisiu su tavimi, tačiau tu nepasižymėsi žygyje, nes Viešpats atiduos Siserą į moters rankas”. Ir Debora su Baraku ėjo į Kedešą. </p>
<p id="v10"><sup><small>10</small></sup>  Barakas sušaukė Zabulono ir Neftalio vyrus į Kedešą. Jį sekė dešimt tūkstančių vyrų, ir Debora ėjo su juo. <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  Heberas, kainitas, atsiskyrė nuo kainitų, Mozės giminaičio Hobabo palikuonių. Jis pasistatė savo palapinę po ąžuolu arti Caanaimo Kedeše. </p>
<p id="v12"><sup><small>12</small></sup>  Kai Siserai pranešė, kad Abinoamo sūnus Barakas nužygiavo į Taboro kalną, </p>
<p id="v13"><sup><small>13</small></sup>  Sisera sušaukė visus savo kovos vežimus­devynis šimtus geležinių vežimų ir visus karius Harošet ha Goime prie Kišono upelio. </p>
<p id="v14"><sup><small>14</small></sup>  Tada Debora tarė Barakui: “Pakilk, šiandien Viešpats atidavė Siserą į tavo rankas. Tikrai Viešpats yra su tavimi!” Barakas nusileido nuo Taboro kalno su dešimčia tūkstančių vyrų. </p>
<p id="v15"><sup><small>15</small></sup>  Viešpats taip išgąsdino Siserą, kad jo kovos vežimai ir visa kariuomenė, pamatę Baraką, pakriko, pats Sisera, nušokęs nuo vežimo, pabėgo pėsčias. </p>
<p id="v16"><sup><small>16</small></sup>  O Barakas vijosi kovos vežimus ir kariuomenę iki Harošet ha Goimo. Visa Siseros kariuomenė buvo išžudyta kardu, nė vienas neišliko gyvas. <sup id="cite2"><a href="#fn2">[2]</a></sup></p>
<p id="v17"><sup><small>17</small></sup>  Sisera pėsčias nubėgo į kainito Hebero žmonos Jaelės palapinę, nes tarp Hacoro karaliaus Jabino ir kainito Hebero buvo taika. </p>
<p id="v18"><sup><small>18</small></sup>  Jaelė išėjo Siseros sutikti ir jį pakvietė: “Užsuk, viešpatie, užsuk pas mane, nebijok!” Jis užėjo pas ją į palapinę, o ji apklojo jį antklode. </p>
<p id="v19"><sup><small>19</small></sup>  Jis prašė vandens atsigerti, nes buvo labai ištroškęs. Ji, atrišusi pieno odinę, davė jam atsigerti ir vėl jį užklojo. </p>
<p id="v20"><sup><small>20</small></sup>  Sisera prašė jos atsistoti palapinės angoje ir, jei kas atėjęs klaustų, ar yra pas ją kas nors, atsakyti, kad nėra. </p>
<p id="v21"><sup><small>21</small></sup>  Hebero žmona Jaelė paėmė palapinės kuolelį, kūjį ir tylomis įėjusi kuolelį įkalė jam į smilkinį taip, kad jį prismeigė prie žemės, kai Sisera buvo labai nuvargęs ir giliai miegojo. Taip jis mirė. </p>
<p id="v22"><sup><small>22</small></sup>  Kai pasirodė Barakas, besivydamas Siserą, Jaelė, išėjusi jo pasitikti, tarė: “Eikš, aš tau parodysiu vyrą, kurio ieškai”. Jis įėjo į jos palapinę ir pamatė Siserą, gulintį negyvą su įsmeigtu kuoleliu smilkinyje. </p>
<p id="v23"><sup><small>23</small></sup>  Taip Dievas tuomet pažemino Kanaano karalių Jabiną izraelitų akyse. </p>
<p id="v24"><sup><small>24</small></sup>  Izraelitai vis labiau spaudė Kanaano karalių Jabiną, kol jį visai sunaikino. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Judges/3">Teisėjų knyga - Skyrius 3</a></td>
        <td><a href="/lt/Bible/Judges/Index">Indeksas</a></td>
        <td><a href="/lt/Bible/Judges/5">Teisėjų knyga - Skyrius 5</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 4:10-16 <i>Sisera nugalėjo</i>: <a href="/lt/The_Urantia_Book/126#p1_2">UK 126:1.2</a>. </li>
  <li id="fn2"><a href="#cite2">↑</a> 4:16 <i>Skerdimas</i>: <a href="/lt/The_Urantia_Book/70#p1_17">UK 70:1.17</a>. </li>
</ol>
</div>
