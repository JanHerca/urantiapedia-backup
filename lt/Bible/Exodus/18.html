<!--
title: Išėjimo knyga - Skyrius 18
description: 
published: true
date: 2022-10-7T19:22:47Z
tags: bible, bible—exodus
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Exodus/17">Išėjimo knyga - Skyrius 17</a></td>
        <td><a href="/lt/Bible/Exodus/Index">Indeksas</a></td>
        <td><a href="/lt/Bible/Exodus/19">Išėjimo knyga - Skyrius 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Jetras, Midjano kunigas, Mozės uošvis, išgirdo visa, ką Dievas padarė Mozei ir savo tautai Izraeliui, ir kad Viešpats išvedė Izraelį iš Egipto. </p>
<p id="v2"><sup><small>2</small></sup>  Tai sužinojęs, Jetras, Mozės uošvis, paėmė Ciporą, Mozės žmoną, kurią Mozė buvo parsiuntęs atgal, </p>
<p id="v3"><sup><small>3</small></sup>  ir jos abu sūnus, kurių vieno vardas buvo Geršomas, nes jis sakė: “Buvau ateivis svetimoje šalyje”, </p>
<p id="v4"><sup><small>4</small></sup>  o kito Eliezeras, nes sakė: “Mano tėvo Dievas buvo mano pagalba ir mane išgelbėjo nuo faraono kardo”. </p>
<p id="v5"><sup><small>5</small></sup>  Ir Jetras, Mozės uošvis, atėjo su jo sūnumis ir žmona pas Mozę į dykumą, kur jis stovyklavo prie Dievo kalno. </p>
<p id="v6"><sup><small>6</small></sup>  Jetras pranešė Mozei: “Štai aš, tavo uošvis Jetras, su tavo žmona ir abiem sūnumis einame pas tave!” </p>
<p id="v7"><sup><small>7</small></sup>  Tada Mozė, išėjęs pasitikti uošvio, nusilenkė jam ir jį pabučiavo. Paklausę vienas kito, kaip sekasi, įėjo į palapinę. </p>
<p id="v8"><sup><small>8</small></sup>  Mozė papasakojo savo uošviui visa, ką Viešpats padarė faraonui ir egiptiečiams dėl Izraelio, ir visą vargą kelyje, ir kaip Viešpats juos išgelbėjo. </p>
<p id="v9"><sup><small>9</small></sup>  Jetras džiaugėsi visu tuo, ką Viešpats padarė Izraeliui išgelbėdamas jį iš egiptiečių, <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  ir tarė: “Tebūna palaimintas Viešpats, kuris jus išgelbėjo iš egiptiečių ir faraono, kuris išgelbėjo tautą iš Egipto vergovės. </p>
<p id="v11"><sup><small>11</small></sup>  Dabar žinau, kad Viešpats yra aukščiau visų kitų dievų, nes pranoko juos tuo, kuo jie didžiavosi”. </p>
<p id="v12"><sup><small>12</small></sup>  Po to Jetras, Mozės uošvis, aukojo Dievui deginamąją auką ir atnašas. Tada Aaronas ir visi Izraelio vyresnieji drauge su Mozės uošviu valgė Dievo akivaizdoje. </p>
<p id="v13"><sup><small>13</small></sup>  Kitą dieną Mozė atsisėdo žmonių teisti, ir žmonės stovėjo prie jo nuo ryto iki vakaro. </p>
<p id="v14"><sup><small>14</small></sup>  Mozės uošvis, pamatęs visa, ką jis darė žmonėms, klausė: “Ką tu čia darai? Kodėl tu sėdi vienas, o visi žmonės stovi nuo ryto iki vakaro?” </p>
<p id="v15"><sup><small>15</small></sup>  Mozė atsakė: “Žmonės ateina pas mane pasiklausti Dievo patarimų. </p>
<p id="v16"><sup><small>16</small></sup>  Kai jie nesutaria, ateina pas mane, kad būčiau jų teisėju ir paskelbčiau Dievo nuostatus ir įstatymus”. </p>
<p id="v17"><sup><small>17</small></sup>  Mozės uošvis atsakė: “Negerai darai! </p>
<p id="v18"><sup><small>18</small></sup>  Tu pats ir šitie žmonės, kurie yra su tavimi, visiškai nuvargsite, nes tau tai per sunku; tu negali vienas atlikti to darbo. </p>
<p id="v19"><sup><small>19</small></sup>  Dabar paklausyk mano balso. Aš tau patarsiu, ir Dievas bus su tavimi! Būk tarpininkas tarp tautos ir Dievo ir pranešk jų reikalus Dievui. </p>
<p id="v20"><sup><small>20</small></sup>  Mokyk juos įstatymų bei nuostatų, parodyk jiems kelią, kuriuo jie turi eiti, ir darbus, kuriuos turi daryti. </p>
<p id="v21"><sup><small>21</small></sup>  Be to, išsirink iš tautos sumanius, Dievo bijančius, patikimus, negodžius vyrus, paskirk juos tūkstantininkais, šimtininkais, penkiasdešimtininkais ir dešimtininkais, </p>
<p id="v22"><sup><small>22</small></sup>  ir tegu jie teisia žmones. Kiekvieną didelę bylą jie perduos tau, o mažas bylas spręs patys. Tau bus lengviau, ir jie pasidalins naštą su tavimi. </p>
<p id="v23"><sup><small>23</small></sup>  Jeigu taip darysi ir Dievas įsakys tau, pats ištversi ir visi žmonės grįš į savo namus ramybėje”. </p>
<p id="v24"><sup><small>24</small></sup>  Mozė paklausė savo uošvio patarimo. </p>
<p id="v25"><sup><small>25</small></sup>  Jis išsirinko sumanius vyrus iš viso Izraelio ir paskyrė juos vyresniaisiais: tūkstantininkais, šimtininkais, penkiasdešimtininkais ir dešimtininkais. </p>
<p id="v26"><sup><small>26</small></sup>  Ir jie teisė žmones visą laiką. Sunkias bylas jie perduodavo Mozei, bet mažas sprendė patys. </p>
<p id="v27"><sup><small>27</small></sup>  Po to Mozės uošvis iškeliavo į savo šalį. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Exodus/17">Išėjimo knyga - Skyrius 17</a></td>
        <td><a href="/lt/Bible/Exodus/Index">Indeksas</a></td>
        <td><a href="/lt/Bible/Exodus/19">Išėjimo knyga - Skyrius 19</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 18:9 <i>Jei daugiau pažintų Dievo gerumą</i>: <a href="/lt/The_Urantia_Book/131#p10_4">UK 131:10.4</a>. </li>
</ol>
</div>
