<!--
title: Išėjimo knyga - Skyrius 7
description: 
published: true
date: 2022-9-13T21:36:43Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Exodus/6">Išėjimo knyga - Skyrius 6</a></td>
        <td><a href="/lt/Bible/Exodus/Index">Indeksas</a></td>
        <td><a href="/lt/Bible/Exodus/8">Išėjimo knyga - Skyrius 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Viešpats tarė Mozei: “Aš tave padariau dievu faraonui; tavo brolis Aaronas bus tavo pranašas. </p>
<p id="v2"><sup><small>2</small></sup>  Tu sakysi visa, ką tau įsakau, o tavo brolis Aaronas kalbės faraonui, kad jis išleistų izraelitus iš savo šalies. </p>
<p id="v3"><sup><small>3</small></sup>  Bet Aš užkietinsiu faraono širdį ir padarysiu daug ženklų bei stebuklų Egipto šalyje. <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  Tačiau faraonas jūsų neklausys, kad galėčiau uždėti savo ranką ant Egipto ir dideliais teismais išvesti savo pulkus­savo tautą, Izraelio vaikus­iš Egipto žemės. </p>
<p id="v5"><sup><small>5</small></sup>  Tada egiptiečiai žinos, kad Aš esu Viešpats, kai ištiesiu savo ranką virš Egipto ir išvesiu izraelitus iš jų žemės”. </p>
<p id="v6"><sup><small>6</small></sup>  Mozė ir Aaronas padarė, kaip Viešpats jiems įsakė. </p>
<p id="v7"><sup><small>7</small></sup>  Mozė buvo aštuoniasdešimties metų, o Aaronas aštuoniasdešimt trejų metų amžiaus, kai jie kalbėjo faraonui. </p>
<p id="v8"><sup><small>8</small></sup>  Viešpats tarė Mozei ir Aaronui: </p>
<p id="v9"><sup><small>9</small></sup>  “Kai faraonas jums sakys: ‘Padarykite stebuklą patvirtinimui’, tai sakyk Aaronui: ‘Imk lazdą ir mesk ją prieš faraoną!’ Tada ji pavirs gyvate”. <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  Mozė ir Aaronas atėjo pas faraoną ir padarė taip, kaip Viešpats įsakė: Aaronas metė savo lazdą prieš faraoną ir jo tarnus, ir ji pavirto gyvate. </p>
<p id="v11"><sup><small>11</small></sup>  Faraonas pasišaukė išminčių ir burtininkų. Ir tie Egipto žyniai savo kerais padarė tą patį: </p>
<p id="v12"><sup><small>12</small></sup>  kiekvienas jų numetė savo lazdą, ir jos pavirto gyvatėmis. Tačiau Aarono lazda prarijo jų lazdas. </p>
<p id="v13"><sup><small>13</small></sup>  Faraono širdis liko užkietėjusi, ir jis jų neklausė, kaip Viešpats ir buvo kalbėjęs. <sup id="cite3"><a href="#fn3">[3]</a></sup></p>
<p id="v14"><sup><small>14</small></sup>  Viešpats tarė Mozei: “Faraono širdis tebėra užkietėjusi, jis nesutinka išleisti tautos. </p>
<p id="v15"><sup><small>15</small></sup>  Rytoj anksti rytą nueik prie upės, kai faraonas eis prie vandens, ir lauk jo ten. Pasiimk tą lazdą, kuri buvo pavirtusi gyvate. </p>
<p id="v16"><sup><small>16</small></sup>  Jam atėjus, sakyk: ‘Viešpats, hebrajų Dievas, mane siuntė pas tave, sakydamas: ‘Išleisk mano tautą, kad ji man tarnautų dykumoje’. Tačiau tu ligi šiol nenorėjai klausyti. </p>
<p id="v17"><sup><small>17</small></sup>  Todėl taip sako Viešpats: ‘Iš to pažinsi, kad Aš esu Viešpats. Štai suduosiu mano rankoje esančia lazda į upės vandenį, ir jis pavirs krauju. </p>
<p id="v18"><sup><small>18</small></sup>  Upėje plaukiojančios žuvys išgaiš, ir upė pradės taip dvokti, kad egiptiečiai nebegalės gerti jos vandens’ ”. </p>
<p id="v19"><sup><small>19</small></sup>  Viešpats toliau kalbėjo Mozei: “Sakyk Aaronui: ‘Imk lazdą ir ištiesk savo ranką virš egiptiečių vandenų, upių, perkasų, balų, vandens tvenkinių. Vanduo pavirs krauju visoje Egipto šalyje, net mediniuose ir akmeniniuose induose!’ ” </p>
<p id="v20"><sup><small>20</small></sup>  Mozė ir Aaronas taip padarė, kaip Viešpats buvo įsakęs. Jis pakėlė lazdą ir sudavė į upės vandenį, faraonui ir jo tarnams matant. Visas vanduo upėje pavirto krauju. </p>
<p id="v21"><sup><small>21</small></sup>  Upėje plaukiojančios žuvys išgaišo. Vanduo ėmė taip dvokti, kad egiptiečiai nebegalėjo gerti vandens iš upės. Kraujas buvo visoje Egipto žemėje. </p>
<p id="v22"><sup><small>22</small></sup>  Tą patį padarė ir egiptiečių žyniai savo kerais. Faraono širdis liko užkietėjusi, ir jis neklausė jų, kaip Viešpats ir buvo sakęs. </p>
<p id="v23"><sup><small>23</small></sup>  Faraonas nusigręžė ir nuėjo į savo namą. Jis viso to neėmė į širdį. </p>
<p id="v24"><sup><small>24</small></sup>  Egiptiečiai kasė upės pakraščiuose šulinius, ieškodami geriamojo vandens, nes jie nebegalėjo upės vandens gerti. </p>
<p id="v25"><sup><small>25</small></sup>  Praėjo septynios dienos, kai Viešpats buvo ištikęs upę. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Exodus/6">Išėjimo knyga - Skyrius 6</a></td>
        <td><a href="/lt/Bible/Exodus/Index">Indeksas</a></td>
        <td><a href="/lt/Bible/Exodus/8">Išėjimo knyga - Skyrius 8</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 7:3 <i>Užkietėjusi faraono širdis</i>: <a href="/lt/The_Urantia_Book/156#p5_4">UK 156:5.4</a>. </li>
  <li id="fn2"><a href="#cite2">↑</a> 7:9-12 <i>Žalčio pagarba</i>: <a href="/lt/The_Urantia_Book/88#p1_5">UK 88:1.5</a>.  <i>Žalčių garbinimas</i>: <a href="/lt/The_Urantia_Book/85#p3_3">UK 85:3.3</a>. </li>
  <li id="fn3"><a href="#cite3">↑</a> 7:13 <i>Užkietėjusi faraono širdis</i>: <a href="/lt/The_Urantia_Book/96#p5_7">UK 96:5.7</a>. </li>
</ol>
</div>
