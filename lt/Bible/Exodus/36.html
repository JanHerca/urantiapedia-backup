<!--
title: Išėjimo knyga - Skyrius 36
description: 
published: true
date: 2022-10-7T19:22:47Z
tags: bible, bible—exodus
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Exodus/35">Išėjimo knyga - Skyrius 35</a></td>
        <td><a href="/lt/Bible/Exodus/Index">Indeksas</a></td>
        <td><a href="/lt/Bible/Exodus/37">Išėjimo knyga - Skyrius 37</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Tai ėmėsi darbo Becalelis, Oholiabas ir kiti sumanūs vyrai, kuriems Viešpats davė išminties ir supratimo, kaip padaryti įvairius reikmenis šventyklai pagal visus Viešpaties nurodymus. </p>
<p id="v2"><sup><small>2</small></sup>  Mozė pasišaukė Becalelį, Oholiabą ir visus sumanius vyrus, kurie savo noru sutiko dirbti prie šventyklos darbų. </p>
<p id="v3"><sup><small>3</small></sup>  Mozė atidavė jiems visas aukas, kurias Izraelio vaikai atnešė šventyklos darbams. Tauta kas rytą vis dar nešė laisvos valios aukas. </p>
<p id="v4"><sup><small>4</small></sup>  Visi sumanūs vyrai, kurie darė šventyklos darbus, atėjo nuo savo darbų ir kalbėjo Mozei: </p>
<p id="v5"><sup><small>5</small></sup>  “Tauta aukoja daugiau negu reikia, kad įvykdytume šį Viešpaties įsakytą darbą”. </p>
<p id="v6"><sup><small>6</small></sup>  Tada Mozė liepė paskelbti, kad nei vyras, nei moteris nieko daugiau nebeaukotų šventyklos statybai. Tada žmonės nustojo aukoti, </p>
<p id="v7"><sup><small>7</small></sup>  nes visko, kas buvo sunešta, užteko visiems darbams padaryti ir dar liko. </p>
<p id="v8"><sup><small>8</small></sup>  Sumanūs vyrai, kurie darė palapinę, padarė iš plonos suktų siūlų drobės ir mėlynų, raudonų ir violetinių siūlų dešimt uždangalų su išsiuvinėtais cherubų vaizdais. </p>
<p id="v9"><sup><small>9</small></sup>  Kiekvienas jų buvo dvidešimt aštuonių uolekčių ilgio ir keturių uolekčių pločio­visi uždangalai buvo vienodo dydžio. </p>
<p id="v10"><sup><small>10</small></sup>  Jie sujungė penkis uždangalus vieną su kitu ir likusius penkis sujungė vieną su kitu. </p>
<p id="v11"><sup><small>11</small></sup>  Be to, padarė mėlynas kilpas vienam ir antram uždangalui, </p>
<p id="v12"><sup><small>12</small></sup>  po penkiasdešimt kilpų, kad kilpos būtų viena prieš kitą ir uždangalai galėtų būti sukabinti. </p>
<p id="v13"><sup><small>13</small></sup>  Nuliejo taip pat penkiasdešimt auksinių kabių, kuriomis sukabino abu uždangalus taip, kad pasidarė viena palapinė. </p>
<p id="v14"><sup><small>14</small></sup>  Padarė ir vienuolika uždangalų iš ožkų plaukų palapinės viršui apdengti. </p>
<p id="v15"><sup><small>15</small></sup>  Kiekvienas uždangalas buvo trisdešimties uolekčių ilgio ir keturių uolekčių pločio­visi vienuolika uždangalų buvo vienodo dydžio. </p>
<p id="v16"><sup><small>16</small></sup>  Penkis jų sujungė į vieną, kitus šešis taip pat sujungė. </p>
<p id="v17"><sup><small>17</small></sup>  Padarė penkiasdešimt kilpų vieno sujungto uždangalo šone ir penkiasdešimt kito šone, kad abu būtų galima sukabinti. </p>
<p id="v18"><sup><small>18</small></sup>  Taip pat padarė ir penkiasdešimt varinių kabių, kuriomis būtų sukabinti abu sujungti uždangalai, kad susidarytų vienas uždangalas. </p>
<p id="v19"><sup><small>19</small></sup>  Dar padarė palapinės uždangalą iš raudonai dažytų avinų kailių ir uždangalą iš opšrų kailių. </p>
<p id="v20"><sup><small>20</small></sup>  Iš akacijos medžio padarė lentas palapinei, kad jas būtų galima pastatyti. </p>
<p id="v21"><sup><small>21</small></sup>  Kiekviena lenta buvo dešimties uolekčių ilgio ir pusantros uolekties pločio. </p>
<p id="v22"><sup><small>22</small></sup>  Jos turėjo po du išsikišimus, kad vieną lentą su kita būtų galima sukabinti. Taip buvo padarytos visos palapinės lentos. </p>
<p id="v23"><sup><small>23</small></sup>  Ir padarė lentas palapinei: dvidešimt lentų šonui, atgręžtam į pietus, </p>
<p id="v24"><sup><small>24</small></sup>  su keturiasdešimt sidabrinių pakojų­kiekviena lenta turėjo po du pakojus savo apačioje. </p>
<p id="v25"><sup><small>25</small></sup>  Taip pat į šiaurę atgręžtam šonui buvo padaryta dvidešimt lentų </p>
<p id="v26"><sup><small>26</small></sup>  su keturiasdešimt sidabrinių pakojų, po du pakojus kiekvienai lentai. </p>
<p id="v27"><sup><small>27</small></sup>  Palapinės šonui, atgręžtam į vakarus, padarė šešias lentas </p>
<p id="v28"><sup><small>28</small></sup>  ir dvi lentas palapinės kampams iš abiejų pusių. </p>
<p id="v29"><sup><small>29</small></sup>  Jos buvo sujungtos apačioje ir viršuje ir sudarė vieną sunėrimą. Taip jis padarė abiejuose kampuose. </p>
<p id="v30"><sup><small>30</small></sup>  Ir buvo iš viso aštuonios lentos ir šešiolika sidabrinių pakojų, po du pakojus kiekvienai lentai. </p>
<p id="v31"><sup><small>31</small></sup>  Ir padarė užkaiščius iš akacijos medžio. Penkis užkaiščius vienos palapinės pusės lentoms, </p>
<p id="v32"><sup><small>32</small></sup>  penkis užkaiščius kitos palapinės pusės lentoms ir penkis užkaiščius palapinės galui vakarų pusėje. </p>
<p id="v33"><sup><small>33</small></sup>  Ir padarė vidinį užkaištį, kuris eitų per lentas nuo vieno galo iki kito. </p>
<p id="v34"><sup><small>34</small></sup>  Aptraukė lentas auksu, nuliejo auksines grandis užkaiščiams ir užkaiščius aptraukė auksu. </p>
<p id="v35"><sup><small>35</small></sup>  Padarė uždangą iš mėlynų, raudonų, violetinių siūlų ir plonos suktų siūlų drobės ir ant jos išsiuvinėjo cherubus. </p>
<p id="v36"><sup><small>36</small></sup>  Jai pakabinti padarė keturis stulpus iš akacijos medžio, aptrauktus auksu, su auksiniais kabliais ir sidabriniais pakojais. </p>
<p id="v37"><sup><small>37</small></sup>  Palapinės įėjimui padarė užuolaidą iš mėlynų, raudonų, violetinių siūlų ir plonos suktų siūlų drobės, visą išsiuvinėtą, </p>
<p id="v38"><sup><small>38</small></sup>  ir penkis stulpus su jų kabliais. Jų pagrindus ir skersinius aptraukė auksu, bet jų penki pakojai buvo variniai. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Exodus/35">Išėjimo knyga - Skyrius 35</a></td>
        <td><a href="/lt/Bible/Exodus/Index">Indeksas</a></td>
        <td><a href="/lt/Bible/Exodus/37">Išėjimo knyga - Skyrius 37</a></td>
      </tr>
    </tbody>
  </table>
</figure>
