<!--
title: Apaštalų darbai - Skyrius 9
description: 
published: true
date: 2023-11-8T21:52:7Z
tags: bible, bible—acts of the apostles
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Acts_of_the_Apostles/8">
          <span class="mdi mdi-arrow-left-drop-circle"></span><span class="pl-2">Apaštalų darbai - Skyrius 8</span>
        </a>
        </td>
        <td>
        <a href="/lt/Bible/Acts_of_the_Apostles/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Acts_of_the_Apostles/10">
          <span class="pr-2">Apaštalų darbai - Skyrius 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Tuo tarpu Saulius, tebealsuodamas grasinimais ir žudynėmis prieš Viešpaties mokinius, nuėjo pas vyriausiąjį kunigą <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v2"><sup><small>2</small></sup>  ir išgavo raštus Damasko sinagogoms, kad, užtikęs to Kelio sekėjus, vyrus ir moteris, galėtų juos suiminėti ir gabenti į Jeruzalę. </p>
<p id="v3"><sup><small>3</small></sup>  Kai keliaudamas priartėjo prie Damasko, staiga jį apšvietė iš dangaus šviesa. </p>
<p id="v4"><sup><small>4</small></sup>  Jis krito ant žemės ir išgirdo balsą, sakantį jam: “Sauliau, Sauliau, kam mane persekioji?” </p>
<p id="v5"><sup><small>5</small></sup>  Jis tarė: “Kas Tu esi, Viešpatie?” Viešpats atsakė: “Aš esu Jėzus, kurį tu persekioji. Sunku tau spyriotis prieš akstiną! </p>
<p id="v6"><sup><small>6</small></sup>  Kelkis, eik į miestą, ir tau bus pasakyta, ką turi daryti”. </p>
<p id="v7"><sup><small>7</small></sup>  Su juo keliavę vyrai stovėjo be žado: jie girdėjo balsą, tačiau nieko nematė. </p>
<p id="v8"><sup><small>8</small></sup>  Saulius atsikėlė nuo žemės, bet, atmerkęs akis, nieko nebematė. Laikydami už rankos, jie nuvedė jį į Damaską. </p>
<p id="v9"><sup><small>9</small></sup>  Jis tris dienas išbuvo neregintis, nieko nevalgė ir negėrė. </p>
<p id="v10"><sup><small>10</small></sup>  Damaske buvo vienas mokinys, vardu Ananijas. Viešpats tarė jam regėjime: “Ananijau!” Šis atsakė: “Štai aš, Viešpatie”. </p>
<p id="v11"><sup><small>11</small></sup>  Viešpats tęsė: “Kelkis, eik į gatvę, vadinamą Tiesiąja, ir Judo namuose teiraukis tarsiečio, vardu Sauliaus. Štai, jis meldžiasi </p>
<p id="v12"><sup><small>12</small></sup>  ir regėjime pamatė vyrą, vardu Ananiją, ateinantį ir uždedantį ant jo rankas, kad praregėtų”. </p>
<p id="v13"><sup><small>13</small></sup>  Ananijas atsakė: “Viešpatie, iš daugelio esu girdėjęs apie tą vyrą, kiek daug pikto jis yra padaręs Tavo šventiesiems Jeruzalėje. </p>
<p id="v14"><sup><small>14</small></sup>  Ir čia jis turi aukštųjų kunigų įgaliojimus suiminėti visus, kurie šaukiasi Tavo vardo”. </p>
<p id="v15"><sup><small>15</small></sup>  Bet Viešpats jam tarė: “Eik, nes jis yra mano išrinktas indas, kuris neš mano vardą pagonims, karaliams ir Izraelio vaikams. </p>
<p id="v16"><sup><small>16</small></sup>  Aš jam parodysiu, kiek daug jis turės iškentėti dėl mano vardo”. </p>
<p id="v17"><sup><small>17</small></sup>  Ananijas nuėjo į tuos namus, uždėjo ant jo rankas ir tarė: “Broli Sauliau! Viešpats Jėzus, kuris tau pasirodė kelyje, kai keliavai, atsiuntė mane, kad tu vėl regėtum ir taptum pilnas Šventosios Dvasios”. <sup id="cite3"><a href="#fn3">[3]</a></sup></p>
<p id="v18"><sup><small>18</small></sup>  Ir bematant jam nuo akių lyg žvynai nukrito. Jis kaipmat atgavo regėjimą ir buvo pakrikštytas. </p>
<p id="v19"><sup><small>19</small></sup>  Paskui užvalgęs sustiprėjo. Pabuvęs kelias dienas su Damasko mokiniais, </p>
<p id="v20"><sup><small>20</small></sup>  Saulius bematant pradėjo pamokslauti sinagogose, kad Kristus yra Dievo Sūnus. </p>
<p id="v21"><sup><small>21</small></sup>  Visi, kurie tai girdėjo, be galo stebėjosi ir klausinėjo: “Ar čia ne tas pats, kuris Jeruzalėje persekiojo visus, kurie šaukiasi šito vardo?! Argi jis nėra čia atvykęs jų suimti ir gabenti pas aukštuosius kunigus?!” </p>
<p id="v22"><sup><small>22</small></sup>  O Saulius vis labiau stiprėjo ir kėlė sąmyšį tarp Damaske gyvenančių žydų, įrodinėdamas, kad Jėzus yra Kristus. </p>
<p id="v23"><sup><small>23</small></sup>  Praslinkus nemažai laiko, žydai nutarė jį nužudyti. </p>
<p id="v24"><sup><small>24</small></sup>  Tačiau Saulius sužinojo apie jų sąmokslą. Dieną ir naktį jie tykojo prie vartų, norėdami jį užmušti, </p>
<p id="v25"><sup><small>25</small></sup>  bet mokiniai nakčia nuleido jį per sieną ant virvių pintinėje. </p>
<p id="v26"><sup><small>26</small></sup>  Saulius nuvyko į Jeruzalę ir mėgino prisidėti prie mokinių, tačiau visi jo bijojo, netikėdami jį esant mokinį. </p>
<p id="v27"><sup><small>27</small></sup>  Bet Barnabas, pasiėmęs jį, nusivedė pas apaštalus ir jiems papasakojo, kaip kelionėje Saulius regėjęs Viešpatį ir šis kalbėjęs su juo, ir kaip Damaske jis drąsiai pamokslavęs Jėzaus vardu. </p>
<p id="v28"><sup><small>28</small></sup>  Taip jis liko su jais Jeruzalėje ir drąsiai kalbėjo Viešpaties Jėzaus vardu. </p>
<p id="v29"><sup><small>29</small></sup>  Jis kalbėdavosi ir ginčydavosi su helenistais, o tie kėsinosi jį nužudyti. </p>
<p id="v30"><sup><small>30</small></sup>  Tai sužinoję, broliai jį nugabeno į Cezarėją ir iš ten išsiuntė į Tarsą. </p>
<p id="v31"><sup><small>31</small></sup>  Tuo tarpu bažnyčios visoje Judėjoje, Galilėjoje ir Samarijoje džiaugėsi ramybe, statydinosi ir augo, gyvendamos su Viešpaties baime ir guodžiamos Šventosios Dvasios. </p>
<p id="v32"><sup><small>32</small></sup>  Kartą Petras, lankydamas jas visas, atėjo pas šventuosius, gyvenančius Lydoje. </p>
<p id="v33"><sup><small>33</small></sup>  Ten jis užtiko žmogų, vardu Enėją, kuris paralyžiuotas jau aštuoneri metai gulėjo patale. </p>
<p id="v34"><sup><small>34</small></sup>  Petras jam tarė: “Enėjau, Jėzus Kristus išgydo tave. Kelkis ir užklok savo patalą!” Šis bematant atsikėlė. </p>
<p id="v35"><sup><small>35</small></sup>  Visi Lydos ir Sarono gyventojai pamatė jį ir atsivertė į Viešpatį. </p>
<p id="v36"><sup><small>36</small></sup>  Jopėje gyveno viena mokinė, vardu Tabita, išvertus Dorkadė. Ji garsėjo gerais darbais ir gailestingumo aukomis. <sup id="cite4"><a href="#fn4">[4]</a></sup></p>
<p id="v37"><sup><small>37</small></sup>  Tomis dienomis ji susirgo ir mirė. Ją nuprausė ir paguldė aukštutiniame kambaryje. </p>
<p id="v38"><sup><small>38</small></sup>  Kadangi Lyda netoli Jopės, mokiniai, išgirdę ten esant Petrą, pasiuntė pas jį du vyrus, prašydami, kad jis nedelsdamas pas juos atvyktų. </p>
<p id="v39"><sup><small>39</small></sup>  Petras pakilęs iškeliavo su jais. Kai tik atėjo, jį nuvedė į aukštutinį kambarį. Ten jį apstojo visos našlės, verkdamos ir rodydamos jam tunikas bei viršutinius drabužius, kuriuos, tebegyvendama su jomis, buvo pasiuvusi Dorkadė. </p>
<p id="v40"><sup><small>40</small></sup>  Petras liepė visiems išeiti. Atsiklaupęs pasimeldė ir, atsisukęs į lavoną, tarė: “Tabita, kelkis!” Ši atmerkė akis ir, išvydusi Petrą, atsisėdo. </p>
<p id="v41"><sup><small>41</small></sup>  Jis ištiesė jai ranką ir ją pakėlė. Tada, pašaukęs vidun šventuosius ir našles, parodė jiems ją gyvą. </p>
<p id="v42"><sup><small>42</small></sup>  Žinia apie tai pasklido visoje Jopėje, ir daugelis įtikėjo Viešpatį. </p>
<p id="v43"><sup><small>43</small></sup>  Jis dar ilgesnį laiką pasiliko Jopėje pas vieną odininką, vardu Simoną. <sup id="cite5"><a href="#fn5">[5]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/lt/Bible/Acts_of_the_Apostles/8">
          <span class="mdi mdi-arrow-left-drop-circle"></span><span class="pl-2">Apaštalų darbai - Skyrius 8</span>
        </a>
        </td>
        <td>
        <a href="/lt/Bible/Acts_of_the_Apostles/Index">
          <span class="mdi mdi-book-open-variant"></span><span class="pl-2">Indeksas</span>
        </a>
        </td>
        <td>
        <a href="/lt/Bible/Acts_of_the_Apostles/10">
          <span class="pr-2">Apaštalų darbai - Skyrius 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 9:1-9,20 <i>Pauliaus atsivertimas</i>: <a href="/lt/The_Urantia_Book/100#p5_3">UK 100:5.3</a>. </li>
  <li id="fn2"><a href="#cite2">↑</a> 9:1-20 <i>Pauliaus krikščionybė</i>: <a href="/lt/The_Urantia_Book/196#p2_1">UK 196:2.1</a>. </li>
  <li id="fn3"><a href="#cite3">↑</a> 9:17 <i>Vadinamas „broliu“ ir „seserimi“</i>: <a href="/lt/The_Urantia_Book/194#p4_7">UK 194:4.7</a>. </li>
  <li id="fn4"><a href="#cite4">↑</a> 9:36-42 <i>Dorcas namas Jopėje</i>: <a href="/lt/The_Urantia_Book/130#p1_3">UK 130:1.3</a>. </li>
  <li id="fn5"><a href="#cite5">↑</a> 9:43 <i>Simono odininko atsivertimas</i>: <a href="/lt/The_Urantia_Book/130#p1_3">UK 130:1.3</a>. </li>
</ol>
</div>
