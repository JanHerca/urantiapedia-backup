<!--
title: Apaštalų darbai - Skyrius 5
description: 
published: true
date: 2022-9-13T21:36:44Z
tags: 
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Acts_of_the_Apostles/4">Apaštalų darbai - Skyrius 4</a></td>
        <td><a href="/lt/Bible/Acts_of_the_Apostles/Index">Indeksas</a></td>
        <td><a href="/lt/Bible/Acts_of_the_Apostles/6">Apaštalų darbai - Skyrius 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  O vienas vyras, vardu Ananijas, su savo žmona Sapfyra pardavė nuosavybę <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ir, žmonai pritariant, pasiliko dalį gautų pinigų, o kitą dalį atnešė ir padėjo prie apaštalų kojų. </p>
<p id="v3"><sup><small>3</small></sup>  Petras paklausė: “Ananijau, kodėl šėtonas užvaldė tavo širdį, kad tu pamelavai Šventajai Dvasiai, pasilikdamas dalį už žemę gautų pinigų? </p>
<p id="v4"><sup><small>4</small></sup>  Argi nebuvo tavo tai, ką turėjai, ir ką gavai pardavęs, argi nebuvo tavo žinioje? Tai kodėl gi taip sumanei savo širdyje? Tu pamelavai ne žmonėms, bet Dievui!” </p>
<p id="v5"><sup><small>5</small></sup>  Išgirdęs tuos žodžius, Ananijas krito ant žemės ir mirė. Didelė baimė apėmė visus tai girdėjusius. </p>
<p id="v6"><sup><small>6</small></sup>  Keli jaunuoliai pakilo, suvyniojo jį marškomis, išnešė ir palaidojo. </p>
<p id="v7"><sup><small>7</small></sup>  Po kokių trijų valandų atėjo jo žmona, kuri nežinojo, kas buvo atsitikę. </p>
<p id="v8"><sup><small>8</small></sup>  Petras ją paklausė: “Pasakyk man, ar už tiek pardavėte sklypą?” “Taip, už tiek”,­atsakė ji. </p>
<p id="v9"><sup><small>9</small></sup>  Tada Petras jai tarė: “Kodėl susitarėte mėginti Viešpaties Dvasią? Štai ties durimis skamba žingsniai tų, kurie palaidojo tavo vyrą. Jie ir tave išneš”. </p>
<p id="v10"><sup><small>10</small></sup>  Bematant ji susmuko jam po kojų ir mirė. Atėję jaunuoliai rado ją negyvą, nunešė ir palaidojo šalia vyro. </p>
<p id="v11"><sup><small>11</small></sup>  Didelė baimė apėmė visą bažnyčią ir visus, kurie apie tai išgirdo. </p>
<p id="v12"><sup><small>12</small></sup>  Per apaštalų rankas žmonėse vyko daug ženklų ir stebuklų. Visi jie vieningai rinkdavosi Saliamono stoginėje. </p>
<p id="v13"><sup><small>13</small></sup>  Iš kitų nė vienas neišdrįsdavo prie jų prisidėti. Žmonės juos labai gerbė. </p>
<p id="v14"><sup><small>14</small></sup>  Ir vis labiau augo būrys vyrų ir moterų, įtikėjusių Viešpatį. <sup id="cite2"><a href="#fn2">[2]</a></sup></p>
<p id="v15"><sup><small>15</small></sup>  Net į gatves nešdavo ligonius ir guldydavo ant neštuvų bei lovų, kad, Petrui praeinant pro šalį, bent jo šešėlis kristų ant gulinčiųjų. </p>
<p id="v16"><sup><small>16</small></sup>  Taip pat ir iš aplinkinių miestų daugybė žmonių keliaudavo į Jeruzalę, gabendami sergančius ir netyrųjų dvasių kankinamus, ir visi jie būdavo pagydomi. </p>
<p id="v17"><sup><small>17</small></sup>  Tuomet sujudo vyriausiasis kunigas ir visi jo šalininkai iš sadukiejų partijos. Degdami pavydu, <sup id="cite3"><a href="#fn3">[3]</a></sup></p>
<p id="v18"><sup><small>18</small></sup>  jie suėmė apaštalus ir įmetė juos į viešą kalėjimą. </p>
<p id="v19"><sup><small>19</small></sup>  Bet Viešpaties angelas naktį atidarė kalėjimo vartus, išvedė juos ir tarė: <sup id="cite4"><a href="#fn4">[4]</a></sup></p>
<p id="v20"><sup><small>20</small></sup>  “Eikite ir, atsistoję šventykloje, skelbkite žmonėms visus šio Gyvenimo žodžius”. </p>
<p id="v21"><sup><small>21</small></sup>  Tai išgirdę, jie auštant nuėjo į šventyklą ir ėmė mokyti. Tuo metu vyriausiasis kunigas ir jo šalininkai sukvietė sinedrioną bei visą Izraelio tautos vyresniųjų tarybą ir nusiuntė į kalėjimą tarnus atvesti apaštalų. </p>
<p id="v22"><sup><small>22</small></sup>  Bet tarnai nuėję nerado jų kalėjime ir sugrįžę pranešė: </p>
<p id="v23"><sup><small>23</small></sup>  “Kalėjimą radome saugiai užrakintą ir sargybinius stovinčius prie vartų. Bet atidarę nieko viduje neradome!” </p>
<p id="v24"><sup><small>24</small></sup>  Išgirdę tokį pranešimą, vyriausiasis kunigas, šventyklos apsaugos viršininkas ir aukštieji kunigai suglumo, nesuprasdami, ką tai galėtų reikšti. </p>
<p id="v25"><sup><small>25</small></sup>  Tuomet kažkas atėjęs pranešė: “Tie vyrai, kuriuos buvote uždarę kalėjime, stovi šventykloje ir moko žmones”. </p>
<p id="v26"><sup><small>26</small></sup>  Tada viršininkas su tarnais nuėjo ir atsivedė juos be prievartos, nes bijojo žmonių, kad neužmėtytų akmenimis. </p>
<p id="v27"><sup><small>27</small></sup>  Taigi atsivedę apaštalus, pastatė juos sinedrione. Vyriausiasis kunigas jiems tarė: </p>
<p id="v28"><sup><small>28</small></sup>  “Argi mes jums drauste neuždraudėme mokyti tuo vardu, o štai jūs užtvindėte Jeruzalę savo mokymu ir dar norite ant mūsų užtraukti to žmogaus kraują”. </p>
<p id="v29"><sup><small>29</small></sup>  Petras ir apaštalai atsakė: “Dievo reikia klausyti labiau negu žmonių. <sup id="cite5"><a href="#fn5">[5]</a></sup></p>
<p id="v30"><sup><small>30</small></sup>  Mūsų tėvų Dievas prikėlė Jėzų, kurį jūs nužudėte, pakabindami ant medžio. </p>
<p id="v31"><sup><small>31</small></sup>  Dievas išaukštino Jį savo dešine kaip Karalių ir Išgelbėtoją, kad suteiktų Izraeliui atgailą ir nuodėmių atleidimą. </p>
<p id="v32"><sup><small>32</small></sup>  Mes esame Jo ir tų įvykių liudytojai, taip pat ir Šventoji Dvasia, kurią Dievas suteikė tiems, kurie Jam paklūsta”. </p>
<p id="v33"><sup><small>33</small></sup>  Girdėdami šituos žodžius, jie baisiai įtūžo ir ketino juos užmušti. </p>
<p id="v34"><sup><small>34</small></sup>  Tuomet sinedrione pakilo vienas fariziejus, vardu Gamalielis, visos tautos gerbiamas Įstatymo mokytojas. Jis įsakė trumpam išvesti apaštalus <sup id="cite6"><a href="#fn6">[6]</a></sup></p>
<p id="v35"><sup><small>35</small></sup>  ir tarė susirinkusiems: “Vyrai izraelitai! Gerai pagalvokite, kaip pasielgti su šitais žmonėmis. </p>
<p id="v36"><sup><small>36</small></sup>  Juk prieš kiek laiko buvo iškilęs Teudas, kuris laikė save kažkuo nepaprastu. Prie jo prisidėjo apie keturis šimtus vyrų, bet jis buvo užmuštas, visi šalininkai išsisklaidė ir nuėjo niekais. </p>
<p id="v37"><sup><small>37</small></sup>  Po jo, gyventojų surašymo dienomis, atsirado Judas Galilėjietis ir patraukė nemažai žmonių paskui save. Jis taip pat žuvo, o visi jo sekėjai buvo išblaškyti. </p>
<p id="v38"><sup><small>38</small></sup>  Todėl dabar jums sakau: palikite šituos žmones ramybėje ir paleiskite juos. Jei šis sumanymas ir ši veikla iš žmonių,­jie žlugs savaime, </p>
<p id="v39"><sup><small>39</small></sup>  o jeigu tai iš Dievo, tai jūs nepajėgsite jų sunaikinti. Žiūrėkite, kad nepasirodytumėte kovojantys prieš Dievą!” Jie paklausė jo patarimo. </p>
<p id="v40"><sup><small>40</small></sup>  Pasišaukę apaštalus, nuplakdino juos, uždraudė kalbėti Jėzaus vardu ir paleido. <sup id="cite7"><a href="#fn7">[7]</a></sup></p>
<p id="v41"><sup><small>41</small></sup>  O tie ėjo iš sinedriono džiaugdamiesi, kad buvo palaikyti vertais dėl Jėzaus vardo iškęsti paniekinimą. </p>
<p id="v42"><sup><small>42</small></sup>  Kiekvieną dieną šventykloje ir po namus jie nesiliovė mokyti bei skelbti Jėzų Kristumi. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Acts_of_the_Apostles/4">Apaštalų darbai - Skyrius 4</a></td>
        <td><a href="/lt/Bible/Acts_of_the_Apostles/Index">Indeksas</a></td>
        <td><a href="/lt/Bible/Acts_of_the_Apostles/6">Apaštalų darbai - Skyrius 6</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 5:1-10 <i>Supykę sumušti žmones</i>: <a href="/lt/The_Urantia_Book/4#p5_3">UK 4:5.3</a>. </li>
  <li id="fn2"><a href="#cite2">↑</a> 5:14 <i>Moterys mokinės</i>: <a href="/lt/The_Urantia_Book/149#p2_8">UK 149:2.8</a>. </li>
  <li id="fn3"><a href="#cite3">↑</a> 5:17-18 <i>Le aders įkalintas</i>: <a href="/lt/The_Urantia_Book/194#p4_10">UK 194:4.10</a>. </li>
  <li id="fn4"><a href="#cite4">↑</a> 5:19 <i>Angelas atveria kalėjimo duris</i>: <a href="/lt/The_Urantia_Book/77#p8_12">UK 77:8.12</a>. </li>
  <li id="fn5"><a href="#cite5">↑</a> 5:29-32 <i>Paskelbta „evangelija“</i>: <a href="/lt/The_Urantia_Book/195#p0_2">UK 195:0.2</a>. </li>
  <li id="fn6"><a href="#cite6">↑</a> 5:34,38-39 <i>Gamalielio patarimas</i>: <a href="/lt/The_Urantia_Book/194#p4_10">UK 194:4.10</a>. </li>
  <li id="fn7"><a href="#cite7">↑</a> 5:40 <i>Sadukiejai klauso patarimų</i>: <a href="/lt/The_Urantia_Book/194#p4_10">UK 194:4.10</a>. </li>
</ol>
</div>
