<!--
title: Apaštalų darbai - Skyrius 27
description: 
published: true
date: 2022-10-7T19:22:49Z
tags: bible, bible—acts of the apostles
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Acts_of_the_Apostles/26">Apaštalų darbai - Skyrius 26</a></td>
        <td><a href="/lt/Bible/Acts_of_the_Apostles/Index">Indeksas</a></td>
        <td><a href="/lt/Bible/Acts_of_the_Apostles/28">Apaštalų darbai - Skyrius 28</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Kai buvo nuspręsta, kad mes turime išplaukti į Italiją, Paulių ir kelis kitus kalinius perdavė Augusto kohortos šimtininkui Julijui. </p>
<p id="v2"><sup><small>2</small></sup>  Mes įlipome į Adramitijos laivą, kuris turėjo plaukti Azijos pakrantėmis, ir leidomės į kelionę. Su mumis buvo makedonietis Aristarchas iš Tesalonikos. </p>
<p id="v3"><sup><small>3</small></sup>  Kitą dieną atplaukėme į Sidoną. Julijus kilniai elgėsi su Pauliumi ir leido jam aplankyti bičiulius, kad galėtų pasidžiaugti jų globa. </p>
<p id="v4"><sup><small>4</small></sup>  Išvykę iš ten, plaukėme Kipro užuovėja, nes pūtė priešingi vėjai. </p>
<p id="v5"><sup><small>5</small></sup>  Perplaukę jūrą ties Kilikija ir Pamfilija, atvykome į Lykijos miestą Myrą. </p>
<p id="v6"><sup><small>6</small></sup>  Tenai šimtininkas surado Aleksandrijos laivą, kuris plaukė į Italiją, ir persodino mus į jį. </p>
<p id="v7"><sup><small>7</small></sup>  Daug dienų plaukėme palengva ir vargais negalais atsiradome ties Knidu. Kadangi vėjas kliudė, plaukėme Kretos priedangoje, link Salmonės. </p>
<p id="v8"><sup><small>8</small></sup>  Šiaip ne taip ją aplenkę, atvykome į vietovę, kuri vadinosi Dailioji Prieplauka, netoli Lasėjos miesto. <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  Prabėgo daug laiko, ir laivyba tapo pavojinga, nes jau buvo pasibaigęs rudens pasninko metas. Paulius juos įspėjo, </p>
<p id="v10"><sup><small>10</small></sup>  sakydamas: “Vyrai, numatau, jog šis plaukimas bus grėsmingas ir pražūtingas ne tik kroviniams bei laivui, bet ir mūsų gyvybėms”. </p>
<p id="v11"><sup><small>11</small></sup>  Tačiau šimtininkas labiau tikėjo vairininku ir laivo savininku negu tuo, ką kalbėjo Paulius. </p>
<p id="v12"><sup><small>12</small></sup>  Kadangi uostas buvo netinkamas žiemoti, dauguma nusprendė iš ten plaukti toliau, kaip nors pasiekti Feniksą, Kretos uostą, atvirą į pietvakarius ir šiaurės vakarus, ir ten žiemoti. </p>
<p id="v13"><sup><small>13</small></sup>  Kai ėmė pūsti lengvas pietų vėjas, jie tikėjosi įvykdyti savo sumanymą ir, pakėlę inkarą, leidosi pirmyn palei Kretos krantus. </p>
<p id="v14"><sup><small>14</small></sup>  Bet netrukus nuo salos pusės pakilo viesulas, vadinamas Šiauriaryčiu. </p>
<p id="v15"><sup><small>15</small></sup>  Jis pagavo laivą, nepajėgusį jam priešintis, ir mes turėjome jį leisti pavėjui. </p>
<p id="v16"><sup><small>16</small></sup>  Kai mus nešė pro salelę, vardu Klaudą, mes tik vargais negalais išsaugojome gelbėjimo valtį. </p>
<p id="v17"><sup><small>17</small></sup>  Kai ji buvo užkelta, jūreiviai ėmė stiprinti laivą­apjuosė jį virvėmis. Bijodami pakliūti ant Sirtės seklumų, jie nuleido bures ir taip plaukė toliau. </p>
<p id="v18"><sup><small>18</small></sup>  Mus baisiai vargino audra. Todėl rytojaus dieną teko išmesti į jūrą dalį krovinio. </p>
<p id="v19"><sup><small>19</small></sup>  Trečią dieną savo rankomis išmetėme kai kuriuos laivo įrengimus. </p>
<p id="v20"><sup><small>20</small></sup>  Ilgą laiką nematydami nei saulės, nei žvaigždžių, smarkios audros blaškomi, galiausiai praradome bet kokią viltį išsigelbėti. </p>
<p id="v21"><sup><small>21</small></sup>  Žmonės jau ilgą laiką nieko nevalgė. Paulius, atsistojęs tarp jų, tarė: “Vyrai! Reikėjo paklausyti manęs ir neplaukti nuo Kretos į jūrą. Būtų išvengta šių pavojų ir nuostolių. </p>
<p id="v22"><sup><small>22</small></sup>  Tačiau ir dabar raginu laikytis drąsiai. Niekas iš jūsų nežus, vien tik laivas. </p>
<p id="v23"><sup><small>23</small></sup>  Šią naktį mane aplankė angelas Dievo, kuriam aš priklausau ir tarnauju, </p>
<p id="v24"><sup><small>24</small></sup>  ir pasakė: ‘Nebijok, Pauliau! Tu privalai stoti prieš ciesorių. Ir štai Dievas tau dovanoja visus, plaukiančius su tavimi’. </p>
<p id="v25"><sup><small>25</small></sup>  Tad, vyrai, drąsiau! Aš tikiu Dievu, kad taip ir įvyks, kaip man pasakyta. </p>
<p id="v26"><sup><small>26</small></sup>  Mus išmes į kokią nors salą”. </p>
<p id="v27"><sup><small>27</small></sup>  Kai buvome svaidomi Adrijos jūroje keturioliktą naktį, apie vidurnaktį jūreiviams pasirodė, kad artėjame prie kažkokios sausumos. </p>
<p id="v28"><sup><small>28</small></sup>  Jie išmetė grimzlę ir nustatė dvidešimties sieksnių gylį; po kiek laiko išmatavo dar kartą ir berado penkiolika. </p>
<p id="v29"><sup><small>29</small></sup>  Bijodami užšokti ant povandeninių uolų, jie išmetė iš paskuigalio keturis inkarus ir laukė aušros. </p>
<p id="v30"><sup><small>30</small></sup>  Jūreiviai mėgino pabėgti iš laivo. Jie nuleido į jūrą gelbėjimo valtį, neva norėdami išmesti inkarus laivo priešakyje. </p>
<p id="v31"><sup><small>31</small></sup>  Paulius tarė šimtininkui ir kareiviams: “Jeigu šitie nepasiliks laive, jūs neišsigelbėsite”. </p>
<p id="v32"><sup><small>32</small></sup>  Tada kareiviai nukapojo valties virves ir leido jai nukristi į jūrą. </p>
<p id="v33"><sup><small>33</small></sup>  Prieš rytą Paulius paragino visus valgyti, sakydamas: “Šiandien jau keturiolikta diena, kai jūs laukiate nevalgę, nieko burnoje neturėję. </p>
<p id="v34"><sup><small>34</small></sup>  Todėl aš jus prašau valgyti. To reikia jūsų išsigelbėjimui. Nė vienam iš jūsų nenukris nė plaukas nuo galvos!” </p>
<p id="v35"><sup><small>35</small></sup>  Tai pasakęs, jis paėmė duonos, visų akivaizdoje padėkojo Dievui, sulaužė ir pradėjo valgyti. </p>
<p id="v36"><sup><small>36</small></sup>  Tada visi pralinksmėjo ir ėmėsi valgio. </p>
<p id="v37"><sup><small>37</small></sup>  Laive iš viso buvome du šimtai septyniasdešimt šeši žmonės. </p>
<p id="v38"><sup><small>38</small></sup>  Pavalgę jie palengvino laivą, išmesdami jūron javus. </p>
<p id="v39"><sup><small>39</small></sup>  Rytui išaušus, jūreiviai negalėjo pažinti žemės, tiktai pastebėjo nedidelę įlanką lėkštais krantais, į kurią, jei bus įmanoma, jie nutarė pasukti laivą. </p>
<p id="v40"><sup><small>40</small></sup>  Nupjovė inkarus, paliko juos jūroje, atleido vairo diržus ir, iškėlę prieš vėją priekinę burę, leidosi į krantą. </p>
<p id="v41"><sup><small>41</small></sup>  Atsidūrę prie seklumos, jie užšokdino ant jos laivą. Priekis liko tvirtai įsmigęs, o paskuigalis ėmė irti nuo smarkios bangų mūšos. </p>
<p id="v42"><sup><small>42</small></sup>  Kareiviai sumanė išžudyti kalinius, kad kuris išplaukęs nepaspruktų. </p>
<p id="v43"><sup><small>43</small></sup>  Bet šimtininkas, gelbėdamas Paulių, sutrukdė jų sumanymą. Jis įsakė, kad mokantys plaukti pirmi šoktų į jūrą ir plauktų į krantą, </p>
<p id="v44"><sup><small>44</small></sup>  o kiti tai padarytų kas ant lentų, kas ant laivo nuolaužų. Šitaip visi išsigelbėjo ir pasiekė žemę. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Acts_of_the_Apostles/26">Apaštalų darbai - Skyrius 26</a></td>
        <td><a href="/lt/Bible/Acts_of_the_Apostles/Index">Indeksas</a></td>
        <td><a href="/lt/Bible/Acts_of_the_Apostles/28">Apaštalų darbai - Skyrius 28</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 27:8 <i>Fair Havens</i>: <a href="/lt/The_Urantia_Book/130#p5_4">UK 130:5.4</a>. </li>
</ol>
</div>
