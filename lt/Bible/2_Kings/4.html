<!--
title: Antroji Karalių knyga - Skyrius 4
description: 
published: true
date: 2022-10-7T19:22:47Z
tags: bible, bible—2 kings
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Kings/3">Antroji Karalių knyga - Skyrius 3</a></td>
        <td><a href="/lt/Bible/2_Kings/Index">Indeksas</a></td>
        <td><a href="/lt/Bible/2_Kings/5">Antroji Karalių knyga - Skyrius 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Vieno pranašo žmona šaukė Eliziejui: “Tavo tarnas, mano vyras, mirė. Tu žinai, kad jis bijojo Viešpaties, tačiau skolintojas atėjo už skolą paimti vergais abu mano sūnus”. </p>
<p id="v2"><sup><small>2</small></sup>  Eliziejus klausė: “Kuo galiu padėti? Sakyk, ką turi namuose?” Ji atsakė: “Nieko kito neturiu, tik ąsotėlį aliejaus”. </p>
<p id="v3"><sup><small>3</small></sup>  Jis jai tarė: “Eik ir pasiskolink tuščių indų iš visų savo kaimynų. Nemažai pasiskolink. </p>
<p id="v4"><sup><small>4</small></sup>  Sugrįžusi užsirakink duris su savo sūnumis ir pilk aliejų į visus tuščius indus, o pilnus padėk į šalį”. </p>
<p id="v5"><sup><small>5</small></sup>  Parėjusi ji su savo sūnumis užsirakino duris, ir jie jai padavinėjo indus, o ji pylė. </p>
<p id="v6"><sup><small>6</small></sup>  Kai visi indai buvo pilni, ji tarė sūnui: “Paduok man dar vieną indą”. Jis atsakė: “Nebėra indų”. Tuomet aliejus nustojo tekėjęs. </p>
<p id="v7"><sup><small>7</small></sup>  Ji, nuėjusi pas Dievo vyrą, viską jam papasakojo. Eliziejus tarė: “Parduok aliejų ir užmokėk skolą, o kas liks, iš to gyvenkite”. </p>
<p id="v8"><sup><small>8</small></sup>  Kartą Eliziejus ėjo į Šunemą, kur gyveno turtinga moteris. Ji kvietė jį užeiti pavalgyti. Nuo to laiko kiekvieną kartą praeidamas jis užsukdavo pavalgyti. </p>
<p id="v9"><sup><small>9</small></sup>  Kartą ji tarė savo vyrui: “Aš suprantu, kad tas žmogus, kuris nuolat užeina pas mus, yra šventas Dievo vyras. </p>
<p id="v10"><sup><small>10</small></sup>  Padarykime mažą kambarėlį ant aukšto ir padėkime jam ten lovą, stalą, kėdę ir lempą, kad užsukęs jis turėtų kur pailsėti”. </p>
<p id="v11"><sup><small>11</small></sup>  Kartą Eliziejus atėjęs užėjo į tą kambarį ir ten ilsėjosi. </p>
<p id="v12"><sup><small>12</small></sup>  Jis liepė savo tarnui Gehaziui pakviesti šunemietę. Ji atėjo. </p>
<p id="v13"><sup><small>13</small></sup>  Jai atėjus, jis tarė tarnui: “Paklausk jos, kuo galėčiau atsilyginti už visą jos rūpestį. Gal ji norėtų, kad pakalbėčiau už ją su karaliumi ar kariuomenės vadu?” Ji atsakė: “Aš gyvenu tarp savo žmonių”. </p>
<p id="v14"><sup><small>14</small></sup>  Eliziejus vėl klausė: “Ką jai padaryti?” Gehazis atsiliepė: “Ji neturi sūnaus, o jos vyras senas”. </p>
<p id="v15"><sup><small>15</small></sup>  Tuomet Eliziejus liepė pakviesti ją. Atėjusi ji atsistojo tarpduryje. </p>
<p id="v16"><sup><small>16</small></sup>  Jis tarė jai: “Už metų, apie šitą laiką, tu glamonėsi sūnų!” Ji sakė: “O ne, mano viešpatie, Dievo vyre, nemeluok savo tarnaitei”. </p>
<p id="v17"><sup><small>17</small></sup>  Moteris pastojo ir po metų pagimdė sūnų, kaip Eliziejus jai buvo sakęs. </p>
<p id="v18"><sup><small>18</small></sup>  Vaikas paaugo ir kartą išėjo pas tėvą prie pjovėjų. </p>
<p id="v19"><sup><small>19</small></sup>  Jis tarė savo tėvui: “Mano galva, mano galva!” Tėvas liepė tarnui parnešti jį namo pas motiną. </p>
<p id="v20"><sup><small>20</small></sup>  Kai jį parnešė pas motiną, pasėdėjęs ant jos kelių iki vidudienio, jis mirė. </p>
<p id="v21"><sup><small>21</small></sup>  Ji užnešė jį, paguldė į Dievo vyro lovą, užrakino duris ir išėjo. </p>
<p id="v22"><sup><small>22</small></sup>  Pašaukusi savo vyrą, ji tarė: “Atsiųsk tarną ir asilę, kad galėčiau skubiai nuvykti pas Dievo vyrą ir tuojau sugrįžti”. </p>
<p id="v23"><sup><small>23</small></sup>  Jis paklausė: “Kodėl tu eini pas jį šiandien? Juk nei jaunas mėnulis, nei sabatas”. Bet ji atsakė: “Viskas gerai”. </p>
<p id="v24"><sup><small>24</small></sup>  Pabalnojusi asilę, ji sakė savo tarnui: “Varyk ir skubėk. Nesustok, kol pasakysiu”. </p>
<p id="v25"><sup><small>25</small></sup>  Ji atėjo pas Dievo vyrą prie Karmelio kalno. Dievo vyras, pamatęs ją iš tolo, tarė savo tarnui Gehaziui: “Šunemietė čia! </p>
<p id="v26"><sup><small>26</small></sup>  Bėk ją pasitikti ir paklausk, kaip sekasi jai, jos vyrui ir vaikui”. Ji atsakė: “Gerai”. </p>
<p id="v27"><sup><small>27</small></sup>  Atėjusi pas Dievo vyrą, ji apkabino jo kojas. Gehazis norėjo atitraukti, bet Dievo vyras tarė: “Palik ją, ji labai nusiminusi. Viešpats nuslėpė tai nuo manęs ir nepasakė”. </p>
<p id="v28"><sup><small>28</small></sup>  Ji tarė: “Argi aš tavęs, mano viešpatie, prašiau sūnaus? Argi nesakiau: ‘Neapgauk manęs’?” </p>
<p id="v29"><sup><small>29</small></sup>  Tada Eliziejus liepė Gehaziui susijuosti, pasiimti jo lazdą ir eiti: “Jei ką sutiksi, nesveikink jo, o jei kas tave sveikins, neatsakyk jam. Nuėjęs uždėk mano lazdą ant berniuko veido”. </p>
<p id="v30"><sup><small>30</small></sup>  Vaiko motina atsakė Eliziejui: “Kaip gyvas Viešpats ir gyva tavo siela, aš tavęs nepaliksiu”. Jis nuėjo kartu su ja. </p>
<p id="v31"><sup><small>31</small></sup>  Gehazis, nuėjęs pirma jų, uždėjo lazdą ant berniuko, tačiau nebuvo nei balso, nei atsakymo. Tada jis grįžo ir, kelyje susitikęs juos, pasakė jam: “Berniukas nepabudo”. </p>
<p id="v32"><sup><small>32</small></sup>  Eliziejus, įėjęs į namus, pamatė negyvą berniuką jo lovoje. </p>
<p id="v33"><sup><small>33</small></sup>  Jis užrakino duris paskui save ir meldėsi Viešpačiui. </p>
<p id="v34"><sup><small>34</small></sup>  Po to jis atsigulė ant vaiko, uždėjo savo burną ant jo burnos, savo akis ant jo akių ir savo rankas ant jo rankų. Vaiko kūnas sušilo. </p>
<p id="v35"><sup><small>35</small></sup>  Pasivaikščiojęs Eliziejus vėl išsitiesė ant vaiko. Tuomet berniukas sučiaudėjo septynis kartus ir atsimerkė. </p>
<p id="v36"><sup><small>36</small></sup>  Pasišaukęs Gehazį, jis tarė: “Pašauk šunemietę”. Jai atėjus, jis sakė: “Pasiimk savo sūnų”. </p>
<p id="v37"><sup><small>37</small></sup>  Įėjusi ji parpuolė prie jo kojų, nusilenkė iki žemės ir, pasiėmusi sūnų, išėjo. </p>
<p id="v38"><sup><small>38</small></sup>  Eliziejus sugrįžo į Gilgalą. Badas buvo krašte. Pranašų sūnums sėdint prie jo, jis liepė savo tarnui užkaisti didelį puodą ir išvirti visiems viralo. </p>
<p id="v39"><sup><small>39</small></sup>  Vienas iš jų išėjo į lauką pasirinkti daržovių; jis rado laukinį augalą, nuo kurio prisirinko laukinių moliūgų pilną apsiaustą. Parėjęs juos supjaustė į viralo puodą, nes jų nepažino. </p>
<p id="v40"><sup><small>40</small></sup>  Vyrai, paragavę įpilto viralo, šaukė: “Mirtis puode, Dievo vyre!” Jie negalėjo valgyti. </p>
<p id="v41"><sup><small>41</small></sup>  Eliziejus liepė atnešti miltų. Supylęs juos į puodą, jis tarė: “Pilkite žmonėms, kad jie valgytų”. Puode nebuvo nieko kenksmingo. </p>
<p id="v42"><sup><small>42</small></sup>  Vienas vyras atėjo iš Baal Šališos ir atnešė Dievo vyrui pirmavaisių: dvidešimt miežinių kepalų ir šviežių varpų maiše. Eliziejus liepė savo tarnui duoti žmonėms valgyti, </p>
<p id="v43"><sup><small>43</small></sup>  bet jis atsakė: “Ar tuo maistu galiu pamaitinti šimtą vyrų?” Eliziejus pakartojo: “Duok žmonėms valgyti, nes Viešpats sako: ‘Jie valgys ir dar paliks’ ”. </p>
<p id="v44"><sup><small>44</small></sup>  Jis padavė jiems maistą; jie valgė ir dar liko pagal Viešpaties žodį. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Kings/3">Antroji Karalių knyga - Skyrius 3</a></td>
        <td><a href="/lt/Bible/2_Kings/Index">Indeksas</a></td>
        <td><a href="/lt/Bible/2_Kings/5">Antroji Karalių knyga - Skyrius 5</a></td>
      </tr>
    </tbody>
  </table>
</figure>
