<!--
title: Antroji Karalių knyga - Skyrius 2
description: 
published: true
date: 2022-10-7T19:22:47Z
tags: bible, bible—2 kings
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Kings/1">Antroji Karalių knyga - Skyrius 1</a></td>
        <td><a href="/lt/Bible/2_Kings/Index">Indeksas</a></td>
        <td><a href="/lt/Bible/2_Kings/3">Antroji Karalių knyga - Skyrius 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Elijui ir Eliziejui einant iš Gilgalo, Viešpats buvo numatęs paimti Eliją viesulu į dangų. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v2"><sup><small>2</small></sup>  Elijas tarė Eliziejui: “Pasilik čia, nes Viešpats mane siunčia į Betelį”. Bet Eliziejus atsakė: “Kaip gyvas Viešpats ir gyva tavo siela, aš tavęs nepaliksiu”. Jie nuėjo į Betelį. </p>
<p id="v3"><sup><small>3</small></sup>  Pranašų sūnūs, kurie buvo Betelyje, atėję pas Eliziejų, klausė: “Ar žinai, kad šiandien Viešpats paims tavo valdovą nuo tavęs?” Tas atsakė: “Aš žinau, tylėkite”. </p>
<p id="v4"><sup><small>4</small></sup>  Elijas sakė jam: “Eliziejau, pasilik čia, nes Viešpats mane siunčia į Jerichą”. Tas atsakė: “Kaip gyvas Viešpats ir gyva tavo siela, aš tavęs nepaliksiu”. Jie atėjo į Jerichą. </p>
<p id="v5"><sup><small>5</small></sup>  Pranašų mokiniai, kurie buvo Jeriche, atėję pas Eliziejų, klausė: “Ar žinai, kad šiandien Viešpats paims tavo valdovą nuo tavęs?” Tas atsakė: “Aš žinau, tylėkite!” </p>
<p id="v6"><sup><small>6</small></sup>  Tada Elijas jam tarė: “Pasilik čia, nes Viešpats mane siunčia prie Jordano”. Tas atsakė: “Kaip gyvas Viešpats ir gyva tavo siela, aš tavęs nepaliksiu”. Juodu ėjo toliau. </p>
<p id="v7"><sup><small>7</small></sup>  Penkiasdešimt vyrų, pranašų sūnų, ėjo ir sustoję stebėjo iš tolo, o juodu nuėjo iki Jordano. </p>
<p id="v8"><sup><small>8</small></sup>  Elijas, paėmęs savo apsiaustą, suvyniojo jį ir juo sudavė per vandenį. Vanduo persiskyrė, ir juodu perėjo sausuma. </p>
<p id="v9"><sup><small>9</small></sup>  Kitoje Jordano pusėje Elijas tarė Eliziejui: “Ko norėtum, kad padaryčiau prieš tai, kai būsiu paimtas nuo tavęs?” Eliziejus atsakė: “Prašau, kad tavo dvasios būtų dvigubai ant manęs”. </p>
<p id="v10"><sup><small>10</small></sup>  Elijas atsakė: “Prašai sunkaus dalyko. Jei matysi, kai mane paima, bus tai tau, bet jei nematysi­nebus”. </p>
<p id="v11"><sup><small>11</small></sup>  Jiems besikalbant ir einant toliau, pasirodė ugninis vežimas bei ugniniai žirgai ir perskyrė juodu. Taip Elijas buvo paimtas viesulu į dangų. <sup id="cite3"><a href="#fn3">[3]</a></sup></p>
<p id="v12"><sup><small>12</small></sup>  Eliziejus tai matė ir šaukė: “Mano tėve, mano tėve! Izraelio kovos vežimai ir jo raiteliai!” Ir jis daugiau jo nebematė. Tuomet jis persiplėšė drabužius. </p>
<p id="v13"><sup><small>13</small></sup>  Eliziejus, pakėlęs Elijo apsiaustą, kuris nuo jo nukrito, sugrįžęs atsistojo ant Jordano kranto. </p>
<p id="v14"><sup><small>14</small></sup>  Jis paėmė nuo Elijo nukritusį apsiaustą ir, sudavęs juo per vandenį, tarė: “Kur yra Viešpats, Elijo Dievas?” Kai jis sudavė per vandenį, vanduo persiskyrė, ir Eliziejus perėjo. </p>
<p id="v15"><sup><small>15</small></sup>  Pranašų sūnūs, kurie buvo kitoje pusėje, Jeriche, jį pamatę, sakė: “Elijo dvasia nužengė ant Eliziejaus”. Atėję jo pasitikti, jie nusilenkė prieš jį iki žemės </p>
<p id="v16"><sup><small>16</small></sup>  ir jam tarė: “Pas mus yra penkiasdešimt tvirtų vyrų, tavo tarnų. Tegu jie nueina ieškoti Elijo. Gal Viešpaties Dvasia, paėmusi jį, numetė ant kokio kalno ar į slėnį?” Jis atsakė: “Nesiųskite”. </p>
<p id="v17"><sup><small>17</small></sup>  Jiems primygtinai prašant, Eliziejus sutiko. Jie išsiuntė penkiasdešimt vyrų, kurie ieškojo tris dienas, bet jo nerado. </p>
<p id="v18"><sup><small>18</small></sup>  Jiems sugrįžus į Jerichą, Eliziejus jiems tarė: “Argi aš jums nesakiau: ‘Neikite’?” </p>
<p id="v19"><sup><small>19</small></sup>  Jericho gyventojai sakė Eliziejui: “Miestas geroje vietoje, kaip tu pats matai, bet vanduo blogas ir žemė nederlinga”. </p>
<p id="v20"><sup><small>20</small></sup>  Eliziejus atsakė: “Atneškite man naują dubenį ir įberkite į jį druskos”. Ir jie atnešė jam. </p>
<p id="v21"><sup><small>21</small></sup>  Nuėjęs prie vandens šaltinio, jis įmetė į jį druskos ir sakė: “Taip sako Viešpats: ‘Aš pagydžiau šitą vandenį. Jis nebebus priežastimi nei mirties, nei nevaisingumo’ ”. </p>
<p id="v22"><sup><small>22</small></sup>  Vanduo yra sveikas iki šios dienos, kaip Eliziejus pasakė. </p>
<p id="v23"><sup><small>23</small></sup>  Iš Jericho jis ėjo į Betelį. Jam einant keliu, maži vaikai, išėję iš miesto, tyčiojosi iš jo ir šaukė: “Eik aukštyn, pliki! Eik aukštyn, pliki!” </p>
<p id="v24"><sup><small>24</small></sup>  Atsigręžęs jis pažiūrėjo į juos ir prakeikė juos Viešpaties vardu. Dvi lokės atbėgo iš miško ir sudraskė keturiasdešimt du vaikus. </p>
<p id="v25"><sup><small>25</small></sup>  Iš čia jis nuėjo į Karmelio kalną, o iš ten grįžo į Samariją. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/2_Kings/1">Antroji Karalių knyga - Skyrius 1</a></td>
        <td><a href="/lt/Bible/2_Kings/Index">Indeksas</a></td>
        <td><a href="/lt/Bible/2_Kings/3">Antroji Karalių knyga - Skyrius 3</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 2:1,11 <i>Elijo vertimas</i>: <a href="/lt/The_Urantia_Book/45#p4_15">UK 45:4.15</a>.  <i>Vertimas į morontinį statusą</i>: <a href="/lt/The_Urantia_Book/55#p2_1">UK 55:2.1</a>. </li>
  <li id="fn2"><a href="#cite2">↑</a> 2:1-15 <i>Elijas išvyksta</i>: <a href="/lt/The_Urantia_Book/97#p2_2">UK 97:2.2</a>. </li>
  <li id="fn3"><a href="#cite3">↑</a> 2:11 <i>Ugnies vežimuose</i>: <a href="/lt/The_Urantia_Book/110#p7_2">UK 110:7.2</a>. </li>
</ol>
</div>
