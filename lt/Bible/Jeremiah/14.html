<!--
title: Jeremijo knyga - Skyrius 14
description: 
published: true
date: 2022-10-7T19:22:48Z
tags: bible, bible—jeremiah
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Jeremiah/13">Jeremijo knyga - Skyrius 13</a></td>
        <td><a href="/lt/Bible/Jeremiah/Index">Indeksas</a></td>
        <td><a href="/lt/Bible/Jeremiah/15">Jeremijo knyga - Skyrius 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Viešpats kalbėjo Jeremijui apie sausrą: </p>
<p id="v2"><sup><small>2</small></sup>  “Judas liūdi, jo vartai svyruoja. Žmonės pajuodę guli ant žemės, ir Jeruzalės šauksmas kyla aukštyn. </p>
<p id="v3"><sup><small>3</small></sup>  Didikai siunčia tarnus vandens; tie nueina prie šulinių, bet, neradę vandens, sugrįžta tuščiais indais. Jie sugėdinti ir nusiminę, apdengtomis galvomis. </p>
<p id="v4"><sup><small>4</small></sup>  Nėra lietaus, žemė išdžiūvo. Artojai stovi susigėdę, galvas apsidengę. </p>
<p id="v5"><sup><small>5</small></sup>  Net elnė palieka savo jauniklį, nes nėra žolės. </p>
<p id="v6"><sup><small>6</small></sup>  Laukiniai asilai, stovėdami ant nuplikusių aukštumų, uosto vėją kaip šakalai; jų akys aptemę, nes nėra žolės”. </p>
<p id="v7"><sup><small>7</small></sup>  Viešpatie, nors mūsų nusikaltimai liudija prieš mus, gelbėk mus dėl savo vardo. Savo daugybe paklydimų Tau nusidėjome. </p>
<p id="v8"><sup><small>8</small></sup>  Izraelio viltie, gelbėtojau nelaimės metu! Kodėl Tu esi kaip svetimšalis, kaip keleivis, kuris užsuka tik nakvoti? </p>
<p id="v9"><sup><small>9</small></sup>  Kodėl Tu esi kaip bejėgis žmogus, kaip karžygys, kuris negali išgelbėti? Tačiau Tu, Viešpatie, esi tarp mūsų, mes vadinami Tavo vardu! Nepalik mūsų! </p>
<p id="v10"><sup><small>10</small></sup>  Taip sako Viešpats šiai tautai: “Jie mėgsta klajoti, nesulaiko savo kojų. Todėl Viešpats nepriims jų, Jis atsimins jų kaltę ir aplankys juos už jų nuodėmes”. </p>
<p id="v11"><sup><small>11</small></sup>  Viešpats man tarė: “Nesimelsk už šitą tautą, kad jai gerai sektųsi. </p>
<p id="v12"><sup><small>12</small></sup>  Nors jie pasninkaus, Aš neišklausysiu jų šauksmo; nors jie aukos deginamąsias ir duonos aukas, Aš nepriimsiu jų; Aš sunaikinsiu juos kardu, badu ir maru”. </p>
<p id="v13"><sup><small>13</small></sup>  Aš atsakiau: “Ak, Viešpatie Dieve, pranašai jiems skelbia: ‘Nematysite kardo ir nepajusite bado, bet jums duosiu tikrą ramybę šioje vietoje’ ”. </p>
<p id="v14"><sup><small>14</small></sup>  Viešpats man tarė: “Pranašai melagingai pranašauja mano vardu. Aš jų nesiunčiau, nepaliepiau ir nekalbėjau jiems. Jie jums pranašauja išgalvotus regėjimus, žyniavimus ir niekam tikusią, pačių prasimanytą apgaulę. </p>
<p id="v15"><sup><small>15</small></sup>  Todėl apie pranašus, kurie mano vardu pranašauja, sakydami: ‘Nebus nei kardo, nei bado šitoje šalyje’, nors Aš jų nesiunčiau, Viešpats taip sako: ‘Nuo kardo ir bado žus tie pranašai. </p>
<p id="v16"><sup><small>16</small></sup>  Ir žmonės, kuriems jie pranašauja, žus nuo kardo ir bado ir gulės Jeruzalės gatvėse­jie ir jų žmonos, sūnūs ir dukterys,­nes nebus kam palaidoti. Aš išliesiu jų nedorybes ant jų’ ”. </p>
<p id="v17"><sup><small>17</small></sup>  Viešpats liepė man sakyti jiems: “Mano akys plūsta ašaromis dieną ir naktį, negaliu nurimti, nes mano tauta nepagydomai sužeista. </p>
<p id="v18"><sup><small>18</small></sup>  Laukuose guli žuvusieji, mieste badas ir kančios. Pranašai ir kunigai be nuovokos vaikščioja po kraštą”. </p>
<p id="v19"><sup><small>19</small></sup>  Ar Tu visai išsižadėjai Judo, ar Sionas nusibodo Tavo sielai? Kodėl mus nepagydomai sumušei? Mes tikėjomės ramybės, tačiau nėra nieko gero, laukėme išgydymo, o štai­sunaikinimas! </p>
<p id="v20"><sup><small>20</small></sup>  Viešpatie, mes pripažįstame savo nedorybę ir mūsų tėvų kaltes, nes mes tau nusidėjome. </p>
<p id="v21"><sup><small>21</small></sup>  Neatstumk mūsų dėl savo vardo; nepaniekink savo šlovės sosto; atsimink sandorą su mumis ir nesulaužyk jos! </p>
<p id="v22"><sup><small>22</small></sup>  Ar pagonių tuštybės gali duoti lietaus, ar dangūs patys siunčia lietų? Ar ne Tu, Viešpatie, mūsų Dieve? Mes laukiame Tavęs, nes Tu visa padarei! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Jeremiah/13">Jeremijo knyga - Skyrius 13</a></td>
        <td><a href="/lt/Bible/Jeremiah/Index">Indeksas</a></td>
        <td><a href="/lt/Bible/Jeremiah/15">Jeremijo knyga - Skyrius 15</a></td>
      </tr>
    </tbody>
  </table>
</figure>
