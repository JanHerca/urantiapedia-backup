<!--
title: Jeremijo knyga - Skyrius 42
description: 
published: true
date: 2022-10-7T19:22:48Z
tags: bible, bible—jeremiah
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Jeremiah/41">Jeremijo knyga - Skyrius 41</a></td>
        <td><a href="/lt/Bible/Jeremiah/Index">Indeksas</a></td>
        <td><a href="/lt/Bible/Jeremiah/43">Jeremijo knyga - Skyrius 43</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Visi karo vadai, Johananas, Kareacho sūnus, Jezanijas, Hošajos sūnus, ir visi žmonės, nuo didžiausio iki mažiausio, atėjo ir sakė pranašui Jeremijui: </p>
<p id="v2"><sup><small>2</small></sup>  “Išklausyk mūsų maldavimą! Melsk už mus Viešpatį, savo Dievą, dėl šio likučio, nes iš daugelio likome mažas būrelis, kaip pats matai savo akimis, </p>
<p id="v3"><sup><small>3</small></sup>  kad Viešpats, tavo Dievas, nurodytų, ką turime daryti”. </p>
<p id="v4"><sup><small>4</small></sup>  Pranašas Jeremijas jiems atsakė: “Aš išklausiau jus ir melsiu, kaip prašėte, Viešpatį, jūsų Dievą. Ką Viešpats, jūsų Dievas, atsakys, pranešiu jums”. </p>
<p id="v5"><sup><small>5</small></sup>  Jie vėl sakė Jeremijui: “Viešpats tebūna liudytojas, jei nevykdysime to žodžio, su kuriuo Viešpats, tavo Dievas, tave atsiųs pas mus. </p>
<p id="v6"><sup><small>6</small></sup>  Ar tai bus gera, ar bloga, paklusime Viešpaties, mūsų Dievo, pas kurį tave siunčiame, balsui, kad mums gerai sektųsi”. </p>
<p id="v7"><sup><small>7</small></sup>  Po dešimties dienų Viešpats kalbėjo Jeremijui. </p>
<p id="v8"><sup><small>8</small></sup>  Jis pasišaukė Johananą, Kareacho sūnų, visus karo vadus, esančius su juo, ir visus žmones, nuo mažiausio iki didžiausio, </p>
<p id="v9"><sup><small>9</small></sup>  ir pranešė jiems: “Taip sako Viešpats, Izraelio Dievas, pas kurį siuntėte mane maldauti už jus: </p>
<p id="v10"><sup><small>10</small></sup>  ‘Jei jūs liksite šiame krašte, Aš jus statysiu ir negriausiu, sodinsiu ir neišrausiu, nes Aš gailiuosi dėl to pikto, kurį jums padariau. <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  Nebijokite Babilono karaliaus, nes Aš būsiu su jumis ir išgelbėsiu jus iš jo rankų. </p>
<p id="v12"><sup><small>12</small></sup>  Aš būsiu jums gailestingas, kad jis jūsų pasigailėtų ir paliktų jus gyventi jūsų krašte’. </p>
<p id="v13"><sup><small>13</small></sup>  Bet jei jūs sakysite: ‘Mes neliksime šiame krašte’, ir neklausysite Viešpaties, savo Dievo, balso, </p>
<p id="v14"><sup><small>14</small></sup>  sakydami: ‘Ne! Mes eisime į Egipto kraštą, kur nematysime karo, negirdėsime trimito balso ir nebadausime. Ten mes apsigyvensime!’, </p>
<p id="v15"><sup><small>15</small></sup>  tada klausyk, Judo likuti, Viešpaties žodžio: ‘Jei jūs eisite į Egiptą gyventi, </p>
<p id="v16"><sup><small>16</small></sup>  tai kardas, kurio bijote, pavys jus ir badas, kuris jus baugina, seks paskui jus į Egiptą. Ten jūs ir mirsite. </p>
<p id="v17"><sup><small>17</small></sup>  Žmonės, kurie pasiryžę eiti į Egiptą gyventi, žus nuo kardo ir mirs nuo bado ir maro, nė vienas neištrūks nuo pikto, kurį ant jų užleisiu. </p>
<p id="v18"><sup><small>18</small></sup>  Kaip Aš savo rūstybę išliejau ant Jeruzalės gyventojų, taip išliesiu savo rūstybę ant einančių į Egiptą. Jūs ten būsite keiksmu, pasibaisėjimu, pasityčiojimu bei pajuoka ir savo krašto daugiau nematysite’. </p>
<p id="v19"><sup><small>19</small></sup>  Tai yra Viešpaties žodis tau, Judo likuti. Neikite į Egiptą! Žinokite, kad šiandien aš jus įspėjau! </p>
<p id="v20"><sup><small>20</small></sup>  Jūs veidmainiavote, kai siuntėte mane pas Viešpatį, jūsų Dievą, sakydami: ‘Melsk už mus Viešpatį, mūsų Dievą! Ką Viešpats, mūsų Dievas, pasakys, paskelbk mums, ir mes darysime!’ </p>
<p id="v21"><sup><small>21</small></sup>  Aš šiandien jums paskelbiau, bet jūs neklausote Viešpaties, savo Dievo. </p>
<p id="v22"><sup><small>22</small></sup>  Dabar tikrai žinokite, kad žūsite nuo kardo ir mirsite nuo bado bei maro vietoje, į kurią norite eiti ir gyventi”. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Jeremiah/41">Jeremijo knyga - Skyrius 41</a></td>
        <td><a href="/lt/Bible/Jeremiah/Index">Indeksas</a></td>
        <td><a href="/lt/Bible/Jeremiah/43">Jeremijo knyga - Skyrius 43</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 42:10 <i>Sakoma, kad Dievas atgailauja</i>: <a href="/lt/The_Urantia_Book/4#p3_4">UK 4:3.4</a>.  <i>Sakoma, kad Dievas atgailauja</i>: <a href="/lt/The_Urantia_Book/2#p2_2">UK 2:2.2</a>. </li>
</ol>
</div>
