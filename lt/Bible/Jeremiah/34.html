<!--
title: Jeremijo knyga - Skyrius 34
description: 
published: true
date: 2022-9-13T21:36:44Z
tags: 
editor: ckeditor
dateCreated: 2022-9-10T13:44:16Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Jeremiah/33">Jeremijo knyga - Skyrius 33</a></td>
        <td><a href="/lt/Bible/Jeremiah/Index">Indeksas</a></td>
        <td><a href="/lt/Bible/Jeremiah/35">Jeremijo knyga - Skyrius 35</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Viešpats kalbėjo Jeremijui, kai Nebukadnecaras, Babilono karalius, su visa kariuomene, visomis jo valdžioje esančiomis karalystėmis ir tautomis kariavo prieš Jeruzalę ir Judo miestus: </p>
<p id="v2"><sup><small>2</small></sup>  “Eik ir pranešk Zedekijui, Judo karaliui, kad taip sako Viešpats: ‘Aš atiduosiu šį miestą į Babilono karaliaus rankas, ir šis jį sudegins. </p>
<p id="v3"><sup><small>3</small></sup>  Ir tu neištrūksi iš jo rankų, būsi sugautas ir jam atiduotas. Tu matysi Babilono karalių ir kalbėsi su juo veidas į veidą, ir tave nugabens į Babiloną. </p>
<p id="v4"><sup><small>4</small></sup>  Tačiau klausykis Viešpaties žodžio, Zedekijau, Judo karaliau. Tu nežūsi nuo kardo, </p>
<p id="v5"><sup><small>5</small></sup>  bet mirsi ramybėje. Kaip tavo tėvams, kurie karaliavo pirma tavęs, sukurdavo laidotuvių ugnį, taip tau padarys ir tave apraudos: ‘O mūsų valdove’. Aš taip pasakiau,­sako Viešpats’ ”. </p>
<p id="v6"><sup><small>6</small></sup>  Pranašas Jeremijas kalbėjo šituos žodžius karaliui Zedekijui Jeruzalėje. </p>
<p id="v7"><sup><small>7</small></sup>  Babilono karaliaus kariuomenė kariavo prieš Jeruzalę ir Judo miestus­Lachišą ir Azeką, nes tie sutvirtinti Judo miestai dar buvo nepaimti. </p>
<p id="v8"><sup><small>8</small></sup>  Viešpats kalbėjo Jeremijui, kai karalius Zedekijas padarė sandorą su Jeruzalės gyventojais ir paskelbė, </p>
<p id="v9"><sup><small>9</small></sup>  kad kiekvienas suteiktų laisvę vergams hebrajams, kad nelaikytų vergais žydų. </p>
<p id="v10"><sup><small>10</small></sup>  Kunigaikščiai ir visa tauta, kurie padarė sandorą suteikti laisvę vergams ir vergėms, kad jie nebevergautų, pakluso ir paleido juos. </p>
<p id="v11"><sup><small>11</small></sup>  Bet po to jie persigalvojo ir susigrąžino vergus bei verges, ir privertė juos toliau vergauti. </p>
<p id="v12"><sup><small>12</small></sup>  Todėl Viešpats kalbėjo Jeremijui: </p>
<p id="v13"><sup><small>13</small></sup>  “Aš sudariau sandorą su jūsų tėvais, kai juos išvedžiau iš Egipto vergijos, ir įsakiau: </p>
<p id="v14"><sup><small>14</small></sup>  ‘Baigiantis septyneriems metams, kiekvienas privalo paleisti savo brolį hebrają, kuris jam vergavo. Šešerius metus jis tedirba, o po to suteikite jam laisvę’. Bet jūsų tėvai neklausė manęs ir nepalenkė savo ausies girdėti. </p>
<p id="v15"><sup><small>15</small></sup>  Dabar jūs buvote atsivertę ir padarę tai, kas teisinga mano akyse, paskelbdami laisvę savo broliams. Jūs sudarėte sandorą mano akivaizdoje, namuose, vadinamuose mano vardu. </p>
<p id="v16"><sup><small>16</small></sup>  Bet jūs persigalvojote ir sutepėte mano vardą, susigrąžindami vergus ir verges. Jie buvo laisvi, galėjo gyventi, kaip norėjo, o jūs juos vėl pavergėte. </p>
<p id="v17"><sup><small>17</small></sup>  Kadangi jūs neklausėte manęs ir nesuteikėte laisvės broliui ir artimui, Aš išlaisvinu jus kardui, marui ir badui. Aš išsklaidysiu jus visose žemės karalystėse. </p>
<p id="v18"><sup><small>18</small></sup>  Žmones, nesilaikiusius sandoros, sudarytos mano akivaizdoje, sandoros, kurią sudarėte, perpjaudami veršį ir praeidami tarp jo dalių, </p>
<p id="v19"><sup><small>19</small></sup>  Judo ir Jeruzalės kunigaikščius, valdininkus, kunigus ir visus žmones, kurie praėjo tarp veršio dalių, </p>
<p id="v20"><sup><small>20</small></sup>  Aš atiduosiu į jų priešų, kurie siekia jų gyvybės, rankas. Jų lavonai bus maistu padangių paukščiams ir laukiniams žvėrims. </p>
<p id="v21"><sup><small>21</small></sup>  Taip pat Zedekijas, Judo karalius, ir jo kunigaikščiai pateks į priešų, siekiančių jų gyvybės, rankas, į rankas Babilono karaliaus kariuomenės, kuri šiuo metu yra pasitraukusi. </p>
<p id="v22"><sup><small>22</small></sup>  Aš įsakysiu,­sako Viešpats,­ir sugrąžinsiu ją prieš šitą miestą. Jie kariaus, paims ir sudegins jį. Judo miestus Aš padarysiu dykyne be gyventojų”. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Jeremiah/33">Jeremijo knyga - Skyrius 33</a></td>
        <td><a href="/lt/Bible/Jeremiah/Index">Indeksas</a></td>
        <td><a href="/lt/Bible/Jeremiah/35">Jeremijo knyga - Skyrius 35</a></td>
      </tr>
    </tbody>
  </table>
</figure>
