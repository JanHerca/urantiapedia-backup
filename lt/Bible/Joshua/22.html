<!--
title: Jozuės knyga - Skyrius 22
description: 
published: true
date: 2022-9-13T21:36:43Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Joshua/21">Jozuės knyga - Skyrius 21</a></td>
        <td><a href="/lt/Bible/Joshua/Index">Indeksas</a></td>
        <td><a href="/lt/Bible/Joshua/23">Jozuės knyga - Skyrius 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Jozuė, pasišaukęs rubenus, gadus bei pusę Manaso giminės, </p>
<p id="v2"><sup><small>2</small></sup>  tarė: “Jūs įvykdėte viską, ką jums įsakė Viešpaties tarnas Mozė, ir klausėte manęs. </p>
<p id="v3"><sup><small>3</small></sup>  Jūs nepalikote savo brolių per visą šitą laiką ir iki šios dienos stropiai vykdėte Viešpaties, jūsų Dievo, įsakymą. </p>
<p id="v4"><sup><small>4</small></sup>  Viešpats, jūsų Dievas, davė jūsų broliams ramybę, kaip Jis jiems pažadėjo. Dabar grįžkite į savo palapines, į šalį, kurią jums davė Viešpaties tarnas Mozė anapus Jordano, </p>
<p id="v5"><sup><small>5</small></sup>  tik rūpestingai vykdykite Jo įsakymus ir nurodymus: mylėkite Viešpatį, savo Dievą, vaikščiokite Jo keliais, laikykitės Jo įsakymų ir Jam tarnaukite visa širdimi bei visa siela”. <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  Jozuė juos palaimino ir išleido. Jie sugrįžo į savo palapines. </p>
<p id="v7"><sup><small>7</small></sup>  Pusei Manaso giminės Mozė davė žemės Bašane, o antrai jos pusei Jozuė davė drauge su jų broliais vakarinėje Jordano pusėje. Jozuė, išleisdamas juos grįžti namo, palaimino </p>
<p id="v8"><sup><small>8</small></sup>  ir tarė: “Grįžkite į savo kraštą turtingi gyvulių, sidabro, aukso, vario, geležies ir rūbų. Pasidalinkite šį grobį su savo broliais”. </p>
<p id="v9"><sup><small>9</small></sup>  Rubenai, gadai ir pusė Manaso giminės iš Šilojo, esančio Kanaano šalyje, sugrįžo į Gileado kraštą, į savo nuosavybės šalį, kurią jie paveldėjo, kaip Viešpats įsakė Mozei. </p>
<p id="v10"><sup><small>10</small></sup>  Atėję prie Jordano, esančio Kanaano šalyje, rubeniai, gadai ir pusė Manaso giminės pastatė ten didelį aukurą. </p>
<p id="v11"><sup><small>11</small></sup>  Izraelitai, išgirdę, kad rubenai, gadai ir pusė Manaso giminės pasistatė aukurą Kanaano šalyje ant Jordano kranto izraelitams priklausančioje žemėje, </p>
<p id="v12"><sup><small>12</small></sup>  visi susirinko Šilojoje ir ruošėsi žygiuoti prieš juos. </p>
<p id="v13"><sup><small>13</small></sup>  Izraelitai siuntė kunigo Eleazaro sūnų Finejasą pas rubenus, gadus ir pusę Manaso giminės į Gileado šalį, </p>
<p id="v14"><sup><small>14</small></sup>  su juo dešimt kunigaikščių, po vieną iš kiekvienos Izraelio giminės. Kiekvienas iš jų buvo savo šeimos vyresnysis. </p>
<p id="v15"><sup><small>15</small></sup>  Jie atėjo pas rubenus, gadus ir pusę Manaso giminės į Gileado šalį ir kalbėjo jiems: </p>
<p id="v16"><sup><small>16</small></sup>  “Visų izraelitų vardu klausiame, ką reiškia šitas nusikaltimas, kurį šiandien jūs padarėte prieš Izraelio Dievą, nusigręždami nuo Viešpaties ir statydamiesi aukurą? </p>
<p id="v17"><sup><small>17</small></sup>  Argi neužtenka Peoro nusikaltimo, nuo kurio ligi šios dienos dar neapsivalėme ir dėl kurio nukentėjo visa tauta? </p>
<p id="v18"><sup><small>18</small></sup>  Jūs nusisukote nuo Viešpaties. Šiandien jūs sukilote prieš Viešpatį, o rytoj Jis baus visą Izraelio tautą. </p>
<p id="v19"><sup><small>19</small></sup>  Jei manote, kad jūsų šalis yra sutepta, tai persikelkite į Viešpaties šalį, kur yra Jo šventykla ir įsikurkite tarp mūsų. Tik prieš Viešpatį nesukilkite ir nesukilkite prieš mus, statydamiesi aukurą šalia Viešpaties, mūsų Dievo, aukuro! </p>
<p id="v20"><sup><small>20</small></sup>  Prisiminkite Zeracho sūnaus Achano nusikaltimą, kai jis pasisavino iš to, kas buvo skirta sunaikinti­Viešpaties rūstybė ištiko visą Izraelio tautą! Jis ne vienas žuvo dėl savo kaltės!” </p>
<p id="v21"><sup><small>21</small></sup>  Rubenai, gadai ir pusė Manaso giminės atsakė Izraelio atstovams: </p>
<p id="v22"><sup><small>22</small></sup>  “Galingasis Viešpatie Dieve! Galingasis Viešpatie Dieve! Tu žinai, ir Izraelis težino. Jei jūs manote, kad taip atsitiko dėl maišto ar neištikimybės Viešpačiui, tai šiandien tegul Jis nepadeda mums. <sup id="cite2"><a href="#fn2">[2]</a></sup></p>
<p id="v23"><sup><small>23</small></sup>  Jei taip būtų, kad mes statėme aukurą, norėdami nusigręžti nuo Viešpaties ar aukoti ant jo deginamąsias, duonos ar padėkos aukas, tai pats Viešpats tegul baudžia mus. </p>
<p id="v24"><sup><small>24</small></sup>  Priešingai, iš baimės taip padarėme, galvodami, kad ateityje jūsų vaikai nesakytų mūsų vaikams: ‘Ką jūs turite bendro su Viešpačiu, Izraelio Dievu? </p>
<p id="v25"><sup><small>25</small></sup>  Viešpats padarė Jordaną siena tarp mūsų ir jūsų, rubenai ir gadai! Jūs neturite dalies Viešpatyje’. Jūsų vaikai tokiu būdu neleistų mūsų vaikams garbinti Viešpatį. </p>
<p id="v26"><sup><small>26</small></sup>  Statydami aukurą, galvojome jį pasistatyti ne deginamosioms ir kitoms aukoms, </p>
<p id="v27"><sup><small>27</small></sup>  bet kad jis būtų liudytojas ateityje mūsų ir jūsų kartoms. Kad mes galėtume tarnauti Viešpačiui savo deginamosiomis ir padėkos aukomis, kad ateityje jūsų vaikai nesakytų mūsų vaikams: ‘Jūs neturite dalies Viešpatyje’. </p>
<p id="v28"><sup><small>28</small></sup>  Mes galvojome, jei ateityje jie taip sakys mums ar mūsų kartoms, tai mes atsakysime: ‘Pažiūrėkite į Viešpaties aukuro pavyzdį, kurį padarė mūsų tėvai; jis neskirtas deginamosioms ir padėkos aukoms, bet jis yra liudytojas tarp mūsų ir jūsų’. </p>
<p id="v29"><sup><small>29</small></sup>  Tebūna mums svetima mintis, kad sukiltume prieš Viešpatį ir nusigręžtume nuo Jo, statydamiesi aukurą deginamosioms, duonos ir padėkos aukoms šalia Viešpaties, mūsų Dievo, aukuro, stovinčio prie Jo palapinės!” </p>
<p id="v30"><sup><small>30</small></sup>  Kunigas Finehasas ir Izraelio atstovai, buvusieji su juo, išgirdę, ką kalbėjo Rubeno, Gado ir Manaso vyresnieji, buvo patenkinti. </p>
<p id="v31"><sup><small>31</small></sup>  Kunigas Finėjas, Eleazaro sūnus, tarė jiems: “Šiandien patyrėme, kad Viešpats yra tarp mūsų, nes jūs esate ištikimi Viešpačiui. Tuo jūs išgelbėjote izraelitus nuo Viešpaties bausmės”. </p>
<p id="v32"><sup><small>32</small></sup>  Po to Eleazaro sūnus kunigas Finėjas ir atstovai grįžo iš Gileado krašto į Kanaano šalį pas izraelitus ir jiems viską pranešė. </p>
<p id="v33"><sup><small>33</small></sup>  Ta žinia izraelitams patiko; izraelitai garbino Dievą ir nebegalvojo kariauti su jais ir sunaikinti Rubeno ir Gado giminių krašto. </p>
<p id="v34"><sup><small>34</small></sup>  Tą aukurą Rubeno ir Gado vaikai pavadino “liudytoju”, nes jis liudijo, kad Viešpats yra jų visų Dievas. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Joshua/21">Jozuės knyga - Skyrius 21</a></td>
        <td><a href="/lt/Bible/Joshua/Index">Indeksas</a></td>
        <td><a href="/lt/Bible/Joshua/23">Jozuės knyga - Skyrius 23</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 22:5 <i>Mylėk Dievą visa širdimi</i>: <a href="/lt/The_Urantia_Book/163#p4_8">UK 163:4.8</a>.  <i>Mylėk Dievą visu protu ir širdimi</i>: <a href="/lt/The_Urantia_Book/131#p10_2">UK 131:10.2</a>.  <i>Didžiausias įsakymas</i>: <a href="/lt/The_Urantia_Book/174#p4_2">UK 174:4.2</a>.  <i>Mylėk Dievą visiškai</i>: <a href="/lt/The_Urantia_Book/131#p2_2">UK 131:2.2</a>.  <i>Mylėdamas Dievą</i>: <a href="/lt/The_Urantia_Book/110#p3_8">UK 110:3.8</a>.  <i>Mylėk Viešpatį aukščiausiai</i>: <a href="/lt/The_Urantia_Book/131#p2_13">UK 131:2.13</a>. </li>
  <li id="fn2"><a href="#cite2">↑</a> 22:22 <i>Dievų Dievas</i>: <a href="/lt/The_Urantia_Book/45#p4_10">UK 45:4.10</a>.  <i>Dievas Aukščiausiasis</i>: <a href="/lt/The_Urantia_Book/0#p2_12">UK 0:2.12</a>. </li>
</ol>
</div>
