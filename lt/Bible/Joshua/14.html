<!--
title: Jozuės knyga - Skyrius 14
description: 
published: true
date: 2022-10-7T19:22:47Z
tags: bible, bible—joshua
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/Joshua/13">Jozuės knyga - Skyrius 13</a></td>
        <td><a href="/lt/Bible/Joshua/Index">Indeksas</a></td>
        <td><a href="/lt/Bible/Joshua/15">Jozuės knyga - Skyrius 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Šitos yra žemės, kurias gavo paveldėti izraelitai Kanaano šalyje, kaip jiems paskyrė kunigas Eleazaras, Nūno sūnus Jozuė ir izraelitų giminių vyresnieji. </p>
<p id="v2"><sup><small>2</small></sup>  Jie burtų keliu gavo žemes paveldėti, kaip Viešpats buvo įsakęs Mozei padalinti jas devynioms ir pusei giminės. </p>
<p id="v3"><sup><small>3</small></sup>  Mozė davė dalį dviem ir pusei giminės rytinėje Jordano pusėje, o levitams nedavė jokio paveldėjimo. </p>
<p id="v4"><sup><small>4</small></sup>  Juozapo buvo dvi giminės: Manaso ir Efraimo. Levitai negavo kitos dalies, kaip tik miestus apsigyventi ir ganyklas gyvuliams. </p>
<p id="v5"><sup><small>5</small></sup>  Izraelitai, paskirstydami žemę, padarė, kaip Viešpats įsakė Mozei. </p>
<p id="v6"><sup><small>6</small></sup>  Judo giminės vyresnieji atėjo pas Jozuę į Gilgalą; Jefunės sūnus Kalebas, kenazas, tarė jam: “Tu žinai, ką Viešpats kalbėjo Dievo tarnui Mozei apie tave ir mane Kadeš Barnėjoje. </p>
<p id="v7"><sup><small>7</small></sup>  Aš buvau keturiasdešimties metų amžiaus, kai Viešpaties tarnas Mozė mane pasiuntė iš Kadeš Barnėjos išžvalgyti šalį, ir aš jam viską pranešiau, kas buvo mano širdyje. </p>
<p id="v8"><sup><small>8</small></sup>  Nors mano broliai, kurie ėjo su manimi, išgąsdino tautą, tačiau aš iki galo sekiau Viešpačiu, savo Dievu. </p>
<p id="v9"><sup><small>9</small></sup>  Tą dieną Mozė prisiekė: ‘Tikrai žemę, kurią mindžiojo tavo koja, paveldėsi tu ir tavo vaikai amžiams, nes tu iki galo sekei Viešpačiu, savo Dievu’. </p>
<p id="v10"><sup><small>10</small></sup>  Taigi Viešpats išlaikė mane gyvą, kaip Jis pažadėjo, keturiasdešimt penkerius metus nuo to laiko, kai Viešpats, Izraeliui klaidžiojant dykumoje, kalbėjo tai Mozei. Šiandien aš esu aštuoniasdešimt penkerių metų amžiaus. </p>
<p id="v11"><sup><small>11</small></sup>  Aš ir šiandien dar esu toks tvirtas, kaip tą dieną, kai Mozė mane siuntė išžvalgyti šalį. Vis dar esu stiprus kariauti ir vadovauti. </p>
<p id="v12"><sup><small>12</small></sup>  Taigi dabar duok man šitą kalną, apie kurį Viešpats kalbėjo. Juk tu tada girdėjai, kad ten gyvena anakiečiai ir turi didelių, sutvirtintų miestų. Gal Viešpats bus su manimi, ir aš nugalėsiu juos”. </p>
<p id="v13"><sup><small>13</small></sup>  Jozuė palaimino Kalebą ir davė jam paveldėti Hebroną. </p>
<p id="v14"><sup><small>14</small></sup>  Taip Hebroną paveldėjo Jefunės sūnus Kalebas, kenazas, iki šios dienos, nes jis iki galo sekė Viešpačiu, Izraelio Dievu. </p>
<p id="v15"><sup><small>15</small></sup>  Hebronas anksčiau vadinosi Kirjat Arba. (Arba buvo žymus žmogus tarp anakiečių.) Kraštas susilaukė ramybės. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/Joshua/13">Jozuės knyga - Skyrius 13</a></td>
        <td><a href="/lt/Bible/Joshua/Index">Indeksas</a></td>
        <td><a href="/lt/Bible/Joshua/15">Jozuės knyga - Skyrius 15</a></td>
      </tr>
    </tbody>
  </table>
</figure>
