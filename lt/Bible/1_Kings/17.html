<!--
title: Pirmoji Karalių knyga - Skyrius 17
description: 
published: true
date: 2022-10-7T19:22:48Z
tags: bible, bible—1 kings
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Kings/16">Pirmoji Karalių knyga - Skyrius 16</a></td>
        <td><a href="/lt/Bible/1_Kings/Index">Indeksas</a></td>
        <td><a href="/lt/Bible/1_Kings/18">Pirmoji Karalių knyga - Skyrius 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Elijas iš Gileado Tišbos tarė Ahabui: “Kaip gyvas Viešpats, Izraelio Dievas, kuriam aš tarnauju, ateinančiais metais nebus nei rasos, nei lietaus, nebent man paliepus”. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v2"><sup><small>2</small></sup>  Viešpats kalbėjo jam, sakydamas: </p>
<p id="v3"><sup><small>3</small></sup>  “Eik iš čia ir pasislėpk prie Kerito upelio priešais Jordaną. </p>
<p id="v4"><sup><small>4</small></sup>  Gerk iš upelio, o varnams Aš įsakiau aprūpinti tave maistu”. </p>
<p id="v5"><sup><small>5</small></sup>  Jis nuėjo ir darė, ką Viešpats buvo jam įsakęs. Jis apsistojo prie Kerito upelio priešais Jordaną. </p>
<p id="v6"><sup><small>6</small></sup>  Varnai atnešdavo jam duonos ir mėsos kas rytą ir vakarą, o iš upelio jis atsigerdavo. </p>
<p id="v7"><sup><small>7</small></sup>  Po kurio laiko upelis išdžiūvo, nes krašte nebuvo lietaus. </p>
<p id="v8"><sup><small>8</small></sup>  Viešpats kalbėjo jam, sakydamas: </p>
<p id="v9"><sup><small>9</small></sup>  “Eik į Sareptą Sidono krašte ir ten pasilik. Aš įsakiau vienai našlei aprūpinti tave”. </p>
<p id="v10"><sup><small>10</small></sup>  Jis nuėjo į Sareptą. Prie miesto vartų jis pamatė našlę, rankiojančią malkas. Elijas kreipėsi į ją: “Atnešk man truputį vandens atsigerti”. </p>
<p id="v11"><sup><small>11</small></sup>  Jai einant, jis dar šūktelėjo: “Atnešk ir duonos kąsnelį!” </p>
<p id="v12"><sup><small>12</small></sup>  Ji atsakė: “Kaip gyvas Viešpats, tavo Dievas, nieko neturiu, tik saują miltų statinaitėje ir truputį aliejaus puodelyje. Štai renku truputį malkų. Parėjusi paruošiu sau ir savo sūnui valgį ir, suvalgę jį, numirsime”. </p>
<p id="v13"><sup><small>13</small></sup>  Elijas jai atsakė: “Nebijok! Parėjus padaryk, kaip sakei, tik iškepk man pirma mažą paplotėlį ir atnešk jį man, o sau ir sūnui paskui padarysi. </p>
<p id="v14"><sup><small>14</small></sup>  Nes Viešpats, Izraelio Dievas, sako: ‘Miltai statinaitėje nesibaigs ir puodelyje aliejaus nesumažės iki tos dienos, kol Viešpats žemei duos lietaus’ ”. </p>
<p id="v15"><sup><small>15</small></sup>  Parėjusi namo, ji padarė, kaip Elijas sakė. Ir valgė ji, jis ir jos namai kasdien. </p>
<p id="v16"><sup><small>16</small></sup>  Statinaitėje miltai nesibaigė ir aliejaus puodelyje nesumažėjo, kaip Viešpats pasakė per Eliją. </p>
<p id="v17"><sup><small>17</small></sup>  Po to susirgo tos moters, šeimininkės, sūnus. Jo liga buvo tokia sunki, kad jis liovėsi kvėpavęs. </p>
<p id="v18"><sup><small>18</small></sup>  Tuomet ji tarė Elijui: “Kas man ir tau, Dievo vyre? Ar tu atėjai priminti mano kaltes ir numarinti mano sūnų?” </p>
<p id="v19"><sup><small>19</small></sup>  Jis jai atsakė: “Duok man savo sūnų”. Paėmęs jį iš jos, užnešė į aukštutinį kambarį, kuriame gyveno, ir paguldė savo lovoje. </p>
<p id="v20"><sup><small>20</small></sup>  Jis šaukėsi Viešpaties, sakydamas: “Viešpatie, mano Dieve, argi našlei, pas kurią aš gyvenu, Tu siųsi nelaimę, numarindamas jos sūnų?” </p>
<p id="v21"><sup><small>21</small></sup>  Po to jis tris kartus išsitiesė ant vaiko ir meldėsi: “Viešpatie, mano Dieve, meldžiu, tesugrįžta šio vaiko siela pas jį”. </p>
<p id="v22"><sup><small>22</small></sup>  Viešpats išklausė Elijo maldą, vaiko siela sugrįžo pas jį, ir jis atgijo. </p>
<p id="v23"><sup><small>23</small></sup>  Elijas, paėmęs vaiką, jį nuvedė iš aukštutinio kambario žemyn ir, atiduodamas jo motinai, tarė: “Žiūrėk, tavo sūnus gyvas!” </p>
<p id="v24"><sup><small>24</small></sup>  Moteris atsakė Elijui: “Dabar žinau, kad tu esi Dievo vyras ir kad Viešpaties žodis tavo lūpose yra tiesa”. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Kings/16">Pirmoji Karalių knyga - Skyrius 16</a></td>
        <td><a href="/lt/Bible/1_Kings/Index">Indeksas</a></td>
        <td><a href="/lt/Bible/1_Kings/18">Pirmoji Karalių knyga - Skyrius 18</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 17:1 <i>Elijas pradeda mokyti</i>: <a href="/lt/The_Urantia_Book/97#p2_1">UK 97:2.1</a>. </li>
  <li id="fn2"><a href="#cite2">↑</a> 17:1-19:21 <i>Elijos istorija</i>: <a href="/lt/The_Urantia_Book/123#p5_12">UK 123:5.12</a>. </li>
</ol>
</div>
