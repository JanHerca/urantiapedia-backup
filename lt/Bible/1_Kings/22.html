<!--
title: Pirmoji Karalių knyga - Skyrius 22
description: 
published: true
date: 2022-10-7T19:22:48Z
tags: bible, bible—1 kings
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Kings/21">Pirmoji Karalių knyga - Skyrius 21</a></td>
        <td><a href="/lt/Bible/1_Kings/Index">Indeksas</a></td>
        <td> </td>
      </tr>
    </tbody>
  </table>
</figure>
<p id="v1"><sup><small>1</small></sup>  Trejus metus nebuvo karo tarp Sirijos ir Izraelio. </p>
<p id="v2"><sup><small>2</small></sup>  Trečiaisiais metais Judo karalius Juozapatas atvyko pas Izraelio karalių. </p>
<p id="v3"><sup><small>3</small></sup>  Izraelio karalius kalbėjo savo tarnams: “Ar žinote, kad Ramot Gileadas mums priklauso, o mes delsiame jį atsiimti iš Sirijos karaliaus?” </p>
<p id="v4"><sup><small>4</small></sup>  Ahabas klausė Juozapato: “Ar eisi su manimi kariauti į Ramot Gileadą?” Juozapatas atsakė Izraelio karaliui: “Kaip tu, taip ir aš, mano tauta­kaip tavoji ir mano žirgai­kaip tavo”. </p>
<p id="v5"><sup><small>5</small></sup>  Juozapatas sakė Izraelio karaliui: “Pasiklausk, ką Viešpats sako”. </p>
<p id="v6"><sup><small>6</small></sup>  Izraelio karalius sušaukė apie keturis šimtus pranašų ir jų klausė: “Ar man eiti kariauti prieš Ramot Gileadą, ar ne?” Jie atsakė: “Eik! Viešpats jį atiduos į karaliaus rankas”. </p>
<p id="v7"><sup><small>7</small></sup>  Juozapatas klausė: “Ar čia nėra Viešpaties pranašo, kad jo galėtume pasiklausti?” <sup id="cite1"><a href="#fn1">[1]</a></sup></p>
<p id="v8"><sup><small>8</small></sup>  Izraelio karalius atsakė Juozapatui: “Yra vienas­Imlos sūnus Michėjas, per kurį būtų galima paklausti Viešpaties, bet aš jo nekenčiu, nes jis niekad nepranašauja apie mane gerai, tik blogai”. Juozapatas atsakė: “Nekalbėk taip, karaliau”. </p>
<p id="v9"><sup><small>9</small></sup>  Izraelio karalius pasišaukė vieną rūmų valdininką ir įsakė: “Skubiai atvesk Imlos sūnų Michėją!” </p>
<p id="v10"><sup><small>10</small></sup>  Izraelio karalius Ahabas ir Judo karalius Juozapatas sėdėjo savo sostuose apsivilkę karališkais drabužiais aikštėje prie Samarijos vartų, ir visi pranašai pranašavo priešais juos. </p>
<p id="v11"><sup><small>11</small></sup>  Kenaanos sūnus Sedekijas pasidarė geležinius ragus ir sakė: “Taip sako Viešpats: ‘Jais badysi sirus, kol juos pribaigsi’ ”. </p>
<p id="v12"><sup><small>12</small></sup>  Ir visi pranašai taip pranašavo: “Eik į Ramot Gileadą ir laimėk! Viešpats jį atiduos į karaliaus rankas”. </p>
<p id="v13"><sup><small>13</small></sup>  Pasiuntinys, nuėjęs pakviesti Michėjo, jam sakė: “Štai pranašų žodžiai vienbalsiai skelbia gerą žinią karaliui. Tebūna ir tavo žodis panašus į jų, kalbėk tai, kas gera”. </p>
<p id="v14"><sup><small>14</small></sup>  Michėjas atsakė: “Kaip Viešpats gyvas, ką Viešpats man sakys, tą kalbėsiu”. </p>
<p id="v15"><sup><small>15</small></sup>  Jam atėjus, karalius klausė: “Michėjau, ar mums eiti kariauti prieš Ramot Gileadą?” Tas jam atsakė: “Eik ir laimėk! Viešpats jį atiduos į karaliaus rankas”. </p>
<p id="v16"><sup><small>16</small></sup>  Karalius jam tarė: “Kiek kartų reikės tave saikdinti, kad man nieko kito nekalbėtum, tik tiesą Viešpaties vardu?” </p>
<p id="v17"><sup><small>17</small></sup>  Tada Michėjas atsakė: “Mačiau visą Izraelį išsklaidytą kalnuose kaip avis be piemens. O Viešpats tarė: ‘Šitie neturi valdovo, tegul kiekvienas grįžta ramybėje į savo namus’ ”. </p>
<p id="v18"><sup><small>18</small></sup>  Izraelio karalius sakė Juozapatui: “Ar tau nesakiau, kad jis nepranašauja apie mane gera, tik bloga?” </p>
<p id="v19"><sup><small>19</small></sup>  Michėjas tęsė: “Klausyk Viešpaties žodžio. Mačiau Viešpatį, sėdintį savo soste, ir visą dangaus kareiviją, stovinčią Jo dešinėje ir kairėje. </p>
<p id="v20"><sup><small>20</small></sup>  Viešpats klausė: ‘Kas įtikins Ahabą, kad jis eitų ir žūtų Ramot Gileade?’ Vieni sakė taip, kiti­ kitaip. </p>
<p id="v21"><sup><small>21</small></sup>  Pagaliau išėjo dvasia ir atsistojusi Viešpaties akivaizdoje tarė: ‘Aš jį įtikinsiu’. </p>
<p id="v22"><sup><small>22</small></sup>  Viešpats ją klausė: ‘Kaip?’ Ji atsakė: ‘Aš eisiu ir būsiu melo dvasia visų karaliaus Ahabo pranašų lūpose’. Viešpats tarė: ‘Tau pavyks įtikinti. Eik ir daryk tai’. </p>
<p id="v23"><sup><small>23</small></sup>  Taigi Viešpats įdėjo melo dvasią į visų tavo pranašų lūpas, nes Viešpats kalbėjo prieš tave pikta”. </p>
<p id="v24"><sup><small>24</small></sup>  Tada Keenanos sūnus Sedekijas, priėjęs prie Michėjo, trenkė jam į veidą ir tarė: “Kuriuo keliu Viešpaties Dvasia pasitraukė nuo manęs, kad kalbėtų tau?” </p>
<p id="v25"><sup><small>25</small></sup>  Michėjas atsakė: “Tu pamatysi tai tą dieną, kai bėgsi slėptis į vidinį kambarį”. </p>
<p id="v26"><sup><small>26</small></sup>  Izraelio karalius įsakė sulaikyti Michėją, nuvesti jį pas miesto valdytoją Amoną ir pas karaliaus sūnų Jehoašą, </p>
<p id="v27"><sup><small>27</small></sup>  sakydamas: “Laikykite jį kalėjime ir maitinkite sielvarto duona bei vandeniu, kol ramybėje sugrįšiu”. </p>
<p id="v28"><sup><small>28</small></sup>  Michėjas atsakė: “Jei tu sugrįši ramybėje, tai Viešpats nekalbėjo per mane”. Ir jis sakė: “Klausykite, visi žmonės!” </p>
<p id="v29"><sup><small>29</small></sup>  Izraelio ir Judo karaliai išėjo į Ramot Gileadą. </p>
<p id="v30"><sup><small>30</small></sup>  Izraelio karalius kalbėjo Juozapatui: “Aš persirengsiu ir eisiu į mūšį, o tu apsirenk savo drabužiais”. Izraelio karalius persirengė ir išėjo į mūšį. </p>
<p id="v31"><sup><small>31</small></sup>  Sirijos karalius buvo įsakęs savo trisdešimt dviem kovos vežimų viršininkams nepulti nieko, tik Izraelio karalių. </p>
<p id="v32"><sup><small>32</small></sup>  Kovos vežimų viršininkai, pamatę Juozapatą, palaikė jį Izraelio karaliumi ir puolė. Juozapatas šaukėsi pagalbos. </p>
<p id="v33"><sup><small>33</small></sup>  Kovos vežimų viršininkai, supratę, kad jis ne Izraelio karalius, liovėsi jį puolę. </p>
<p id="v34"><sup><small>34</small></sup>  Vienas vyras netaikydamas įtempė lanką ir iššovė. Strėlė pataikė Izraelio karaliui tarp šarvų. Tada jis tarė savo vežikui: “Išvežk mane iš kovos lauko, nes esu sužeistas”. </p>
<p id="v35"><sup><small>35</small></sup>  Tą dieną mūšis sustiprėjo, karalius stovėjo vežime prieš sirus ir vakare mirė. Kraujas tekėjo iš žaizdos į vežimą. </p>
<p id="v36"><sup><small>36</small></sup>  Saulei leidžiantis, kariuomenei buvo pranešta: “Kiekvienas į savo kraštą ir į savo miestą”. </p>
<p id="v37"><sup><small>37</small></sup>  Karalius mirė ir buvo parvežtas į Samariją. Ir jie palaidojo karalių Samarijoje. </p>
<p id="v38"><sup><small>38</small></sup>  Jiems plaunant vežimą prie Samarijos tvenkinio, šunys laižė jo kraują, o paleistuvės prausėsi tvenkinyje­viskas įvyko pagal Viešpaties žodį. </p>
<p id="v39"><sup><small>39</small></sup>  Visi kiti Ahabo darbai, dramblio kaulo namai, kuriuos jis pastatė, miestai, kuriuos sutvirtino, yra surašyta Izraelio karalių metraščių knygoje. </p>
<p id="v40"><sup><small>40</small></sup>  Ahabas užmigo prie savo tėvų, o jo vietoje pradėjo karaliauti jo sūnus Ahazijas. </p>
<p id="v41"><sup><small>41</small></sup>  Asos sūnus Juozapatas pradėjo karaliauti Jude ketvirtaisiais Izraelio karaliaus Ahabo metais. </p>
<p id="v42"><sup><small>42</small></sup>  Jis, pradėdamas karaliauti, buvo trisdešimt penkerių metų amžiaus ir karaliavo dvidešimt penkerius metus Jeruzalėje. Jo motina buvo Šilhio duktė Azuba. </p>
<p id="v43"><sup><small>43</small></sup>  Jis vaikščiojo savo tėvo Asos keliais ir nenukrypo nuo jų, darydamas tai, kas teisinga Viešpaties akyse. Bet aukojimo aukštumų nepanaikino, žmonės tebeaukojo ir tebesmilkė aukštumose. </p>
<p id="v44"><sup><small>44</small></sup>  Juozapatas padarė taiką su Izraelio karaliumi. </p>
<p id="v45"><sup><small>45</small></sup>  Visi kiti Juozapato darbai, jo galia, kurią jis parodė, jo kovos yra surašyta Judo karalių metraščių knygoje. </p>
<p id="v46"><sup><small>46</small></sup>  Jis išnaikino per jo tėvo Asos dienas krašte užsilikusius iškrypėlius. </p>
<p id="v47"><sup><small>47</small></sup>  Tuomet Edome nebuvo karaliaus ir jį valdė vietininkas. </p>
<p id="v48"><sup><small>48</small></sup>  Juozapatas pastatė laivų auksui gabenti iš Ofyro krašto. Bet jie nenuplaukė, nes laivai sudužo Ecion Geberyje. </p>
<p id="v49"><sup><small>49</small></sup>  Ahabo sūnus Ahazijas pasiūlė Juozapatui: “Mano tarnai teplaukioja laivuose su tavo tarnais”, bet Juozapatas pasiūlymo nepriėmė. </p>
<p id="v50"><sup><small>50</small></sup>  Juozapatas užmigo prie savo tėvų ir buvo palaidotas prie savo tėvų savo tėvo Dovydo mieste, o jo vietoje pradėjo karaliauti jo sūnus Jehoramas. </p>
<p id="v51"><sup><small>51</small></sup>  Ahabo sūnus Ahazijas pradėjo karaliauti Izraelyje, Samarijoje, septynioliktais Judo karaliaus Juozapato metais ir karaliavo Izraelyje dvejus metus. </p>
<p id="v52"><sup><small>52</small></sup>  Jis darė pikta Viešpaties akyse ir vaikščiojo savo tėvo, motinos ir Nebato sūnaus Jeroboamo, kuris įtraukė Izraelį į nuodėmę, keliais. </p>
<p id="v53"><sup><small>53</small></sup>  Jis tarnavo Baalui, jį garbino ir sukėlė Viešpaties, Izraelio Dievo, pyktį kaip ir jo tėvas. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Kings/21">Pirmoji Karalių knyga - Skyrius 21</a></td>
        <td><a href="/lt/Bible/1_Kings/Index">Indeksas</a></td>
        <td> </td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 22:7-28 <i>Michaiah</i>: <a href="/lt/The_Urantia_Book/97#p2_2">UK 97:2.2</a>. </li>
</ol>
</div>
