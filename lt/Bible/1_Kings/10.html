<!--
title: Pirmoji Karalių knyga - Skyrius 10
description: 
published: true
date: 2022-9-13T21:36:44Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Kings/9">Pirmoji Karalių knyga - Skyrius 9</a></td>
        <td><a href="/lt/Bible/1_Kings/Index">Indeksas</a></td>
        <td><a href="/lt/Bible/1_Kings/11">Pirmoji Karalių knyga - Skyrius 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Šebos karalienė, išgirdusi apie Saliamoną, pagarsėjusį dėl Viešpaties, atvyko jį išmėginti sunkiais klausimais. </p>
<p id="v2"><sup><small>2</small></sup>  Ji atkeliavo į Jeruzalę su labai didele palyda; kupranugariai nešė kvepalų, labai daug aukso ir brangių akmenų. Atėjusi pas Saliamoną ji kalbėjo su juo apie visa, kas buvo jos širdyje. </p>
<p id="v3"><sup><small>3</small></sup>  Saliamonas atsakė jai į visus klausimus. Nebuvo nieko, ko karalius nebūtų galėjęs jai atsakyti. </p>
<p id="v4"><sup><small>4</small></sup>  Šebos karalienė, pamačiusi Saliamono išmintį ir namus, kuriuos jis pastatė, </p>
<p id="v5"><sup><small>5</small></sup>  jo stalo valgius, tarnų būstus ir patarnautojų laikyseną bei apdarus, vyno pilstytojus ir užėjimą į Viešpaties namus, nebegalėjo susilaikyti </p>
<p id="v6"><sup><small>6</small></sup>  ir tarė karaliui: “Ką girdėjau savo krašte apie tavo darbus ir išmintį, yra tiesa. </p>
<p id="v7"><sup><small>7</small></sup>  Aš netikėjau tais žodžiais, kol neatvykau ir savo akimis nepamačiau. Iš tikrųjų nė pusės man nebuvo pasakyta. Tavo išmintis ir turtai viršija tai, ką apie tave girdėjau. </p>
<p id="v8"><sup><small>8</small></sup>  Laimingi tavo žmonės ir laimingi šie tavo tarnai, kurie nuolat yra priešais tave ir girdi tavo išmintį. </p>
<p id="v9"><sup><small>9</small></sup>  Palaimintas Viešpats, tavo Dievas, kuris pamėgo tave ir pasodino Izraelio soste. Viešpats pamilo Izraelį amžiams ir todėl paskyrė tave karaliumi teismui ir teisingumui vykdyti”. </p>
<p id="v10"><sup><small>10</small></sup>  Ji padovanojo karaliui šimtą dvidešimt talentų aukso, labai daug kvepalų ir brangiųjų akmenų. Niekad daugiau nebuvo atgabenta tiek kvepalų, kiek Šebos karalienė padovanojo karaliui Saliamonui. </p>
<p id="v11"><sup><small>11</small></sup>  Hiramo laivai parvežė iš Ofyro aukso, labai daug raudonmedžio ir brangiųjų akmenų. </p>
<p id="v12"><sup><small>12</small></sup>  Karalius pagamino iš to medžio stulpus Viešpaties namams ir karaliaus namams, psalterių bei arfų. Tiek raudonmedžio nebuvo nei atgabenta, nei matyta iki šios dienos. </p>
<p id="v13"><sup><small>13</small></sup>  Karalius Saliamonas davė Šebos karalienei visa, ko ji norėjo ir prašė, be to, ką Saliamonas jai davė iš karališko dosnumo. Po to ji grįžo į savo šalį su visa palyda. </p>
<p id="v14"><sup><small>14</small></sup>  Auksas, kurį kas metai atgabendavo Saliamonui, svėrė šešis šimtus šešiasdešimt šešis talentus, </p>
<p id="v15"><sup><small>15</small></sup>  neskaičiuojant to, ką gaudavo iš prekybininkų, keliaujančių pirklių bei visų Arabijos karalių ir šalies valdytojų. </p>
<p id="v16"><sup><small>16</small></sup>  Karalius Saliamonas padarė du šimtus didžiųjų skydų iš kalto aukso; šeši šimtai šekelių aukso buvo sunaudota vienam skydui; </p>
<p id="v17"><sup><small>17</small></sup>  be to, buvo padaryti trys šimtai mažų skydų, taip pat iš kalto aukso; vienam skydui sunaudojo tris minas aukso. Karalius juos visus laikė namuose iš Libano medžio. </p>
<p id="v18"><sup><small>18</small></sup>  Karalius padirbdino didelį sostą iš dramblio kaulo ir padengė jį geriausiu auksu. </p>
<p id="v19"><sup><small>19</small></sup>  Sostas turėjo šešis laiptus, jo viršus užpakalinėje dalyje buvo apvalus, atramos rankoms buvo abiejose sosto pusėse, o du liūtai stovėjo šalia atramų. </p>
<p id="v20"><sup><small>20</small></sup>  Dvylika liūtų stovėjo ant šešių laiptų, po vieną iš abiejų pusių. Nieko panašaus nebuvo padaryta jokioje karalystėje. </p>
<p id="v21"><sup><small>21</small></sup>  Visi karaliaus Saliamono geriamieji indai buvo auksiniai; visi namų iš Libano medžių reikmenys buvo gryno aukso. Nieko nebuvo iš sidabro, nes jis neturėjo vertės Saliamono dienomis. </p>
<p id="v22"><sup><small>22</small></sup>  Karaliaus laivai drauge su Hiramo laivais kas treji metai grįždavo iš Taršišo ir atgabendavo aukso, sidabro, dramblio kaulo, beždžionių bei povų. </p>
<p id="v23"><sup><small>23</small></sup>  Karalius Saliamonas savo turtais ir išmintimi pranoko visus žemės karalius. </p>
<p id="v24"><sup><small>24</small></sup>  Visas pasaulis norėjo pamatyti Saliamoną ir išgirsti jo išmintį, kurią Dievas buvo įdėjęs į jo širdį. </p>
<p id="v25"><sup><small>25</small></sup>  Kiekvienas atgabendavo dovanų: sidabrinių ir auksinių daiktų, rūbų, ginklų, kvepalų, žirgų ir mulų; taip buvo metai po metų. </p>
<p id="v26"><sup><small>26</small></sup>  Saliamonas turėjo tūkstantį keturis šimtus kovos vežimų ir dvylika tūkstančių raitelių, kuriuos jis buvo paskirstęs kovos vežimų miestuose ir pas save Jeruzalėje. </p>
<p id="v27"><sup><small>27</small></sup>  Karalius padarė, kad sidabro Jeruzalėje buvo kaip akmenų ir kedrų kaip figmedžių, kurių gausiai auga slėniuose. </p>
<p id="v28"><sup><small>28</small></sup>  Saliamonas parsigabendavo žirgų iš Egipto ir Kevės. Karaliaus pirkliai pirkdavo juos Kevėje už pinigus. </p>
<p id="v29"><sup><small>29</small></sup>  Iš Egipto pirkdavo kovos vežimą už šešis šimtus šekelių sidabro, o žirgą­už šimtą penkiasdešimt. Taip pat jie pristatydavo žirgus visiems hetitų ir Sirijos karaliams. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Kings/9">Pirmoji Karalių knyga - Skyrius 9</a></td>
        <td><a href="/lt/Bible/1_Kings/Index">Indeksas</a></td>
        <td><a href="/lt/Bible/1_Kings/11">Pirmoji Karalių knyga - Skyrius 11</a></td>
      </tr>
    </tbody>
  </table>
</figure>
