<!--
title: Pirmoji Karalių knyga - Skyrius 6
description: 
published: true
date: 2022-9-13T21:36:44Z
tags: 
editor: ckeditor
dateCreated: 2022-9-10T13:44:15Z
-->

<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Kings/5">Pirmoji Karalių knyga - Skyrius 5</a></td>
        <td><a href="/lt/Bible/1_Kings/Index">Indeksas</a></td>
        <td><a href="/lt/Bible/1_Kings/7">Pirmoji Karalių knyga - Skyrius 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Keturi šimtai aštuoniasdešimtaisiais metais po izraelitų išėjimo iš Egipto, ketvirtaisiais Saliamono valdymo Izraelyje metais, Zivo mėnesį, kuris yra antras mėnuo, jis pradėjo statyti Viešpaties namus. </p>
<p id="v2"><sup><small>2</small></sup>  Namai, kuriuos karalius Saliamonas statė Viešpačiui, buvo šešiasdešimties uolekčių ilgio, dvidešimties uolekčių pločio ir trisdešimties uolekčių aukščio. </p>
<p id="v3"><sup><small>3</small></sup>  Prieangis priešais šventyklą buvo dvidešimties uolekčių ilgio, lygus namų pločiui, ir dešimties uolekčių pločio priešais namus. </p>
<p id="v4"><sup><small>4</small></sup>  Namams jis padarė siaurus langus. </p>
<p id="v5"><sup><small>5</small></sup>  Pastatas turėjo šonuose ir užpakalyje priestatus, kur buvo įrengti šoniniai kambariai. </p>
<p id="v6"><sup><small>6</small></sup>  Apatinio aukšto šoniniai kambariai buvo penkių uolekčių pločio, vidurinio­šešių uolekčių ir trečiojo­septynių uolekčių pločio. Pastato išorėje buvo padaryti išsikišimai, kad nereikėtų rąstų įleisti į sienas. </p>
<p id="v7"><sup><small>7</small></sup>  Namai buvo statomi iš paruoštų akmenų; statybos darbams vykstant, nesigirdėjo nei kūjų, nei kirvių, nei kitų statybos įrankių garso. </p>
<p id="v8"><sup><small>8</small></sup>  Įėjimas į vidurinį aukštą buvo dešiniajame pastato šone: suktiniai laiptai vedė į vidurinį, o iš vidurinio į trečiąjį aukštą. </p>
<p id="v9"><sup><small>9</small></sup>  Taip jis pastatė namus ir užbaigė juos. Ir padengė namus kedro rąstais ir lentomis. </p>
<p id="v10"><sup><small>10</small></sup>  Šventyklos priestato kambariai buvo penkių uolekčių aukščio, sujungti su pagrindiniu pastatu kedro rąstais. </p>
<p id="v11"><sup><small>11</small></sup>  Viešpaties žodis buvo Saliamonui: </p>
<p id="v12"><sup><small>12</small></sup>  “Dėl namų, kuriuos man statai: jei vaikščiosi pagal mano nuostatus, vykdysi mano sprendimus ir laikysies mano įsakymų, kad vaikščiotum pagal juos, tai Aš išpildysiu tau savo žodį, kurį kalbėjau tavo tėvui Dovydui: </p>
<p id="v13"><sup><small>13</small></sup>  ‘Aš gyvensiu tarp izraelitų ir neapleisiu savo tautos­Izraelio’ ”. <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  Saliamonas pastatė namus ir užbaigė juos. </p>
<p id="v15"><sup><small>15</small></sup>  Namų vidaus sienos buvo iškaltos kedro lentomis nuo apačios iki lubų, o grindys išklotos kiparisų lentomis. </p>
<p id="v16"><sup><small>16</small></sup>  Pastato gale kedro medžio lentomis nuo grindų iki lubų buvo atitverta dvidešimties uolekčių ilgio ir tokio pat pločio patalpa­ Šventų švenčiausioji. </p>
<p id="v17"><sup><small>17</small></sup>  Namų, tai yra šventyklos, ilgis iki jos buvo keturiasdešimt uolekčių. </p>
<p id="v18"><sup><small>18</small></sup>  Visas namų vidus buvo iškaltas kedro medžio lentomis su išraižytais pumpurais ir išsiskleidusiomis gėlėmis taip, kad akmens visai nesimatė. </p>
<p id="v19"><sup><small>19</small></sup>  Namų viduje paruošė Šventų švenčiausiąją Viešpaties Sandoros skryniai. </p>
<p id="v20"><sup><small>20</small></sup>  Švenčiausioji buvo dvidešimties uolekčių ilgio, pločio ir aukščio; jos vidus buvo padengtas grynu auksu. Taip pat padengtas buvo ir aukuras iš kedro medžio. </p>
<p id="v21"><sup><small>21</small></sup>  Taip Saliamonas visą namų vidų padengė grynu auksu; Šventų švenčiausiosios, kuri buvo padengta auksu, priekyje kabojo auksinės grandinės. </p>
<p id="v22"><sup><small>22</small></sup>  Visas namų vidus, taip pat ir aukuras prieš Šventų švenčiausiąją buvo padengti auksu. </p>
<p id="v23"><sup><small>23</small></sup>  Šventų švenčiausiojoje jis padarė du cherubus iš alyvmedžio, kiekvieną dešimties uolekčių aukščio. </p>
<p id="v24"><sup><small>24</small></sup>  Vienas cherubo sparnas buvo penkių uolekčių ir kitas sparnas penkių uolekčių; dešimt uolekčių nuo vieno sparno galo iki kito. </p>
<p id="v25"><sup><small>25</small></sup>  Taip pat dešimties uolekčių buvo ir antrasis cherubas; abu cherubai buvo tokio pat dydžio ir taip pat atrodė. </p>
<p id="v26"><sup><small>26</small></sup>  Vienas cherubas buvo dešimties uolekčių aukščio, taip pat ir kitas. </p>
<p id="v27"><sup><small>27</small></sup>  Cherubai stovėjo vidinėje patalpoje. Jų sparnai buvo taip ištiesti, kad vieno sparnas siekė vieną sieną, o kito­kitą sieną; antrieji jų sparnai siekė vienas kitą Šventų švenčiausiosios viduryje. </p>
<p id="v28"><sup><small>28</small></sup>  Ir jis aptraukė cherubus auksu. </p>
<p id="v29"><sup><small>29</small></sup>  Visos namų sienos buvo išraižytos cherubų atvaizdais, palmėmis ir gėlėmis tiek viduje, tiek išorėje. </p>
<p id="v30"><sup><small>30</small></sup>  Namų grindis padengė auksu išorėje ir viduje. </p>
<p id="v31"><sup><small>31</small></sup>  Durys į Šventų švenčiausiąją buvo iš alyvmedžio, staktos buvo penkiakampės. </p>
<p id="v32"><sup><small>32</small></sup>  Abejos durys buvo išpuoštos cherubų, palmių bei gėlių raižiniais ir padengtos auksu. </p>
<p id="v33"><sup><small>33</small></sup>  Šventyklos įėjimo staktos buvo iš alyvmedžio, keturkampės. </p>
<p id="v34"><sup><small>34</small></sup>  Dvejos durys buvo iš kipariso medžio. Vienos pusės durys buvo iš dviejų dalių ir kitos pusės durys buvo iš dviejų dalių. </p>
<p id="v35"><sup><small>35</small></sup>  Ant durų išraižė cherubų, palmių bei gėlių atvaizdus ir padengė jas auksu. </p>
<p id="v36"><sup><small>36</small></sup>  Jis pastatė vidinį kiemą iš trijų tašyto akmens eilių ir vienos eilės kedro rąstų. </p>
<p id="v37"><sup><small>37</small></sup>  Ketvirtaisiais metais Zivo mėnesį buvo padėti Viešpaties namų pamatai, </p>
<p id="v38"><sup><small>38</small></sup>  o vienuoliktaisiais metais Bulo mėnesį, kuris yra aštuntas mėnuo, namai buvo baigti su visais priestatais pagal visus jų brėžinius. Saliamonas juos statė septynerius metus. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/lt/Bible/1_Kings/5">Pirmoji Karalių knyga - Skyrius 5</a></td>
        <td><a href="/lt/Bible/1_Kings/Index">Indeksas</a></td>
        <td><a href="/lt/Bible/1_Kings/7">Pirmoji Karalių knyga - Skyrius 7</a></td>
      </tr>
    </tbody>
  </table>
</figure>
<h2>Nuorodos</h2>
<div>
<ol>
  <li id="fn1"><a href="#cite1">↑</a> 6:13 <i>Jis neapleis</i>: <a href="/lt/The_Urantia_Book/3#p1_4">UK 3:1.4</a>. </li>
</ol>
</div>
