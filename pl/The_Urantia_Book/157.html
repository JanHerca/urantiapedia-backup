<!--
title: PRZEKAZ 157. W CEZAREI FILIPOWEJ
description: 
published: true
date: 2023-5-17T0:17:27Z
tags: the urantia book—papers
editor: ckeditor
dateCreated: 2022-8-10T23:10:40Z
-->

<p class="v-card v-sheet theme--light grey lighten-3 px-2 mb-4">© 2010 Fundacja Urantii</p>
<figure class="table chapter-navigator">
  <table>
    <tbody>
      <tr>
        <td>
        <a href="/pl/The_Urantia_Book/156">
          <span class="mdi mdi-arrow-left-drop-circle"></span><span class="pl-2">Przekaz 156. Pobyt w Tyrze i Sydonie</span>
        </a>
        </td>
        <td>
        <a href="/pl/The_Urantia_Book/Index">
          <span class="mdi mdi-book-open-variant"></span><span class="pl-2">Indeks</span>
        </a>
        <br>
        <a href="/pl/The_Urantia_Book_Multiple/157">
          <span class="mdi mdi-view-parallel"></span><span class="pl-2">Wersja wielokrotna</span>
        </a>
        </td>
        <td>
        <a href="/pl/The_Urantia_Book/158">
          <span class="pr-2">Przekaz 158. Góra Przemienienia</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<span id="p0"><a href="#p0" class="toc-anchor">¶</a> </span>
<p id="p0_1"><sup><small><a href="/pl/The_Urantia_Book/157#p0_1">157:0.1</a></small></sup>  ZANIM Jezus zabrał Dwunastu na krótki wypad w okolice Cezarei Filipowej, zaaranżował przez posłańców Dawida, że przyjdzie do Kafarnaum w niedzielę, 7 sierpnia, aby się spotkać ze swoją rodziną. Według wcześniejszej umowy, spotkanie to miało się odbyć w warsztacie szkutniczym Zebedeusza. Dawid Zebedeusz ustalił z Judą, bratem Jezusa, że przybędzie cała rodzina z Nazaretu – Maria, wszyscy bracia i siostry Jezusa – i Jezus poszedł na to spotkanie z Andrzejem i Piotrem, aby dotrzymać umówionego terminu. Maria i dzieci z pewnością chcieli dotrzymać tej umowy, ale tak się zdarzyło, że grupa faryzeuszy, wiedząc, że Jezus przebywa po przeciwległej stronie jeziora w domenach Filipa, postanowiła odwiedzić Marię, aby dowiedzieć się co tylko można o miejscu jego pobytu. Przybycie tych wysłanników z Jerozolimy mocno zatrwożyło Marię a kiedy zauważyli oni napięcie i nerwowość całej rodziny, wywnioskowali, że oczekiwano odwiedzin Jezusa. Dlatego też faryzeusze rozsiedli się w domu Marii i wezwawszy posiłki, cierpliwie czekali na przybycie Jezusa. I to oczywiście skutecznie uniemożliwiło wszystkim członkom rodziny dotrzymanie umówionego terminu spotkania z Jezusem. Kilka razy w ciągu tego dnia, zarówno Juda jak i Ruth próbowali uśpić czujność faryzeuszy i przesłać Jezusowi wiadomość, jednak okazało się to niemożliwe.</p>
<p id="p0_2"><sup><small><a href="/pl/The_Urantia_Book/157#p0_2">157:0.2</a></small></sup>  Tuż po południu posłańcy Dawida przynieśli Jezusowi wiadomość, że faryzeusze obozują przed domem jego matki i dlatego też nie próbował on odwiedzić swojej rodziny. I tak jeszcze raz, bez winy żadnej ze stron, Jezusowi i jego ziemskiej rodzinie nie udało się nawiązać kontaktów.</p>
<h2 id="p1" class="toc-header"><a href="#p1" class="toc-anchor">¶</a> 1. POBORCA PODATKÓW ŚWIĄTYNNYCH </h2>
<p id="p1_1"><sup><small><a href="/pl/The_Urantia_Book/157#p1_1">157:1.1</a></small></sup>  Gdy Jezus z Andrzejem i Piotrem czekali nad jeziorem, w pobliżu warsztatu szkutniczego, podszedł do nich poborca podatków świątynnych a rozpoznając Jezusa, odwołał na bok Piotra i powiedział: „Czy twój Mistrz płaci podatki świątynne?”<sup id="cite1"><a href="#fn1">[1]</a></sup>. Piotr już chciał dać wyraz swojemu oburzeniu na taką sugestię, jak można się spodziewać, żeby Jezus przyczyniał się do wspierania religijnej działalności swoich zaprzysięgłych wrogów, ale dostrzegłszy swoisty wyraz twarzy poborcy podatkowego, słusznie się domyślił, że chciał on usidlić ich w akcie odmowy zapłacenia zwyczajowego pół szekla na wsparcie świątynnej służby w Jerozolimie. Dlatego też Piotr odrzekł: „Ależ oczywiście, Mistrz płaci podatek świątynny. Poczekaj przy bramie a niebawem wrócę z podatkiem”.</p>
<p id="p1_2"><sup><small><a href="/pl/The_Urantia_Book/157#p1_2">157:1.2</a></small></sup>  Otóż Piotr odrzekł pochopnie. Judasz nosił ich fundusze a był po drugiej stronie jeziora. Ani on, ani jego brat, ani też Jezus nie mieli ze sobą żadnych pieniędzy. Wiedząc również, że faryzeusze ich szukają, nie mogli pójść do Betsaidy po pieniądze. Kiedy Piotr powiedział Jezusowi o poborcy i o tym, że obiecał mu pieniądze, Jezus odrzekł: „Jeśli obiecałeś, powinieneś zapłacić. Ale czym spełnisz obietnicę? Czy znowu zostaniesz rybakiem, żebyś mógł dotrzymać swojego słowa? Mimo to, Piotrze, dobrze będzie w tej sytuacji, żebyśmy zapłacili podatek. Nie dajmy tym ludziom powodu do obrazy z powodu naszego zachowania<sup id="cite2"><a href="#fn2">[2]</a></sup>. Poczekamy tutaj a ty popłyniesz łodzią i zarzucisz sieci, a kiedy sprzedasz ryby na targu, zapłać poborcy za nas wszystkich trzech”.</p>
<p id="p1_3"><sup><small><a href="/pl/The_Urantia_Book/157#p1_3">157:1.3</a></small></sup>  Wszystko to podsłuchał tajny posłaniec Dawida, który stał w pobliżu i który dał sygnał swojemu pomocnikowi, łowiącemu ryby blisko brzegu, aby przypłynął szybko. Kiedy Piotr już miał wypłynąć łodzią na połów, posłaniec ten i jego przyjaciele rybacy podarowali mu kilka wielkich koszy ryb i pomogli mu dostarczyć je do pobliskiego kupca ryb, który kupił ten połów, płacąc wystarczająco, z tym co dodał posłaniec Dawida, aby zapłacić podatek świątynny za trzech. Poborca przyjął podatek, zawyżając go karą za opóźnioną zapłatę, ponieważ jakiś czas nie było ich w Galilei.</p>
<p id="p1_4"><sup><small><a href="/pl/The_Urantia_Book/157#p1_4">157:1.4</a></small></sup>  Nie powinniście się zatem dziwić, że macie zapis o Piotrze, łapiącym rybę z szeklem w pyszczku. W tamtych czasach rozpowszechniano wiele pogłosek o znajdowaniu skarbów w pyskach ryb; na porządku dziennym były takie opowieści o domniemanych cudach. Więc gdy Piotr odchodził w kierunku łodzi, Jezus powiedział na wpół humorystycznie: „Dziwne jest, że synowie króla muszą płacić daninę; zwykle to obcy jest opodatkowany na utrzymanie dworu, ale nie wypada nam dawać powodu do zaczepki władzom. Idź zatem! Może złapiesz rybę z szeklem w pyszczku”. Jezus to powiedział a Piotr tak szybko się zjawił z podatkiem świątynnym, że nie można się dziwić, iż później zdarzenie to podniesiono do rangi cudu i tak zostało ono zapisane przez autora Ewangelii Mateusza.</p>
<p id="p1_5"><sup><small><a href="/pl/The_Urantia_Book/157#p1_5">157:1.5</a></small></sup>  Jezus, z Andrzejem i Piotrem, czekali nad brzegiem prawie do zachodu słońca. Posłańcy przynieśli im wiadomość, że dom Marii nadal jest obserwowany; przeto gdy się ściemniało, ci trzej oczekujący cały dzień mężczyźni wsiedli do łodzi i odpłynęli w kierunku wschodniego brzegu Morza Galilejskiego.</p>
<h2 id="p2" class="toc-header"><a href="#p2" class="toc-anchor">¶</a> 2. W BETSAIDZIE JULIUSZA </h2>
<p id="p2_1"><sup><small><a href="/pl/The_Urantia_Book/157#p2_1">157:2.1</a></small></sup>  W poniedziałek, 8 sierpnia, kiedy Jezus i dwunastu apostołów obozowali w ogrodzie Magedan, w pobliżu Betsaidy Juliusza, ponad stu wierzących, ewangeliści, grupa kobieca i inni zainteresowani zaprowadzaniem królestwa, przyszli z Kafarnaum na naradę. I przyszło też wielu faryzeuszy, kiedy się dowiedzieli, że Jezus tutaj przebywa. W tym czasie saduceusze zjednoczyli się już z faryzeuszami w swych usiłowaniach usidlenia Jezusa. Zanim Jezus poszedł na zamknięte dla publiczności spotkanie z wierzącymi, wziął udział w zgromadzeniu publicznym, na którym byli faryzeusze i kłopotliwymi pytaniami nękali Mistrza oraz w każdy możliwy sposób próbowali przeszkadzać w tym zgromadzeniu. Przywódca burzycieli powiedział: „Nauczycielu, chcielibyśmy, abyś dał nam znak twojego upoważnienia do nauczania i kiedy on się wypełni, wszyscy ludzie będą wiedzieć, że jesteś przysłany przez Boga”<sup id="cite3"><a href="#fn3">[3]</a></sup>. A Jezus odpowiedział im: „Kiedy jest wieczór, mówicie, że będzie piękna pogoda, bo niebo się czerwieni; rano zaś, że będzie brzydka pogoda, bo niebo jest czerwone i chmury są nisko. Kiedy widzicie jak chmury podnoszą się na zachodzie, mówicie, że będą deszcze, kiedy wiatr powieje z południa, mówicie, że będzie skwar. Jak to się dzieje, że tak dobrze znacie oblicze nieba, ale zupełnie nie potraficie dostrzec znaków czasu? Tym, którzy chcą poznać prawdę, znak już jest dany, ale złośliwemu i obłudnemu pokoleniu żaden znak nie będzie dany”.<sup id="cite4"><a href="#fn4">[4]</a></sup><sup id="cite5"><a href="#fn5">[5]</a></sup></p>
<p id="p2_2"><sup><small><a href="/pl/The_Urantia_Book/157#p2_2">157:2.2</a></small></sup>  Kiedy Jezus to powiedział, odszedł na wieczorne spotkanie ze swymi zwolennikami. W czasie tego spotkania postanowiono rozpocząć wspólną misję we wszystkich miastach i wsiach Dekapolu, jak tylko Jezus z Dwunastoma wróci z planowanej wizyty do Cezarei Filipowej. Mistrz wziął udział w planowaniu misji do Dekapolu a odprawiając towarzystwo, powiedział: „Mówię wam, strzeżcie się fermentu faryzeuszy i saduceuszy<sup id="cite6"><a href="#fn6">[6]</a></sup>. Nie dajcie się zwieść tym, że pokazują jak wiele umieją i jak głęboko są lojalni konwenansom religii. Zajmujcie się tylko duchem żywej prawdy i siłą prawdziwej religii. To nie strach przed martwą religią was zbawi, ale raczej wasza wiara w żywe doświadczanie duchowych rzeczywistości królestwa. Nie dajcie się zaślepić uprzedzeniem i sparaliżować strachem. Nie pozwólcie także na to, aby szacunek dla tradycji tak wypaczył wasze myślenie, żeby wasze oczy nie widziały a wasze uszy nie słyszały<sup id="cite7"><a href="#fn7">[7]</a></sup>. Celem prawdziwej religii jest nie tylko nieść pokój, ale raczej zapewnić rozwój. I nie będzie pokoju w sercu, czy rozwoju umysłu, jeżeli całym sercem nie pokochacie prawdy, ideałów wiecznych rzeczywistości. Postawiono przed wami kwestie życia i śmierci – grzeszne przyjemności czasu przeciw prawym rzeczywistościom wieczności. Nawet teraz powinniście zacząć szukać wyzwolenia z niewoli strachu i wątpliwości, skoro zaczynacie żyć nowym życiem wiary i nadziei. A kiedy chęć służby dla waszych współbraci rozwinie się w waszej duszy, nie powstrzymujcie tego; kiedy uczucia miłości do waszego bliźniego wypełnią wasze serca, dajcie wyraz takim uczuciowym skłonnościom w inteligentnym służeniu rzeczywistym potrzebom waszych współbraci”.</p>
<h2 id="p3" class="toc-header"><a href="#p3" class="toc-anchor">¶</a> 3. WYZNANIE PIOTRA </h2>
<p id="p3_1"><sup><small><a href="/pl/The_Urantia_Book/157#p3_1">157:3.1</a></small></sup>  Wcześnie rano, we wtorek, Jezus z dwunastoma apostołami wyruszył z ogrodu Magedan do Cezarei Filipowej, stolicy domeny tetrarchy Filipa<sup id="cite8"><a href="#fn8">[8]</a></sup>. Cezarea Filipowa położona była w przepięknej okolicy. Wtulała się w uroczą dolinę, pośród malowniczych wzgórz, gdzie z podziemnej jaskini wypływał Jordan. Na północy widać było w całej okazałości szczyty góry Hermon, podczas gdy ze wzgórz położonych tuż na południe rozpościerał się wspaniały widok na górny Jordan i Morze Galilejskie.</p>
<p id="p3_2"><sup><small><a href="/pl/The_Urantia_Book/157#p3_2">157:3.2</a></small></sup>  Jezus wszedł na górę Hermon w początkowym okresie swych doświadczeń w królestwie a teraz, ponieważ wchodził w końcowy etap swej pracy, znów zapragnął wrócić do tej góry prób i tryumfu, gdzie jak sądził, apostołowie mogą nabrać nowego wyobrażenia o swych obowiązkach i nabrać nowych sił do bliskiego już czasu próby. Po drodze, mniej więcej wtedy, gdy szli na południe od wód Meromu, apostołowie odczuli potrzebę porozmawiania o swych ostatnich przeżyciach, w Fenicji i gdzie indziej, i opowiadali jak zostało przyjęte ich posłanie oraz jak różni ludzie traktowali Mistrza.</p>
<p id="p3_3"><sup><small><a href="/pl/The_Urantia_Book/157#p3_3">157:3.3</a></small></sup>  Gdy zatrzymali się na obiad, Jezus nagle zadał Dwunastu pytanie, pierwsze ze wszystkich dotyczące jego samego. Zadał to zadziwiające pytanie: „Za kogo ludzie mnie uważają?”.<sup id="cite9"><a href="#fn9">[9]</a></sup></p>
<p id="p3_4"><sup><small><a href="/pl/The_Urantia_Book/157#p3_4">157:3.4</a></small></sup>  Długie miesiące spędził Jezus na nauczaniu apostołów tego, co dotyczy natury i charakteru królestwa nieba i dobrze wiedział, że nadchodzi czas, kiedy musi zacząć nauczać ich więcej o swojej własnej naturze i swoim osobistym związku z królestwem. I teraz, kiedy siedzieli pod drzewem morwy, Mistrz miał przeprowadzić jedną z najbardziej doniosłych rozpraw w całej swojej długiej współpracy z wybranymi apostołami.</p>
<p id="p3_5"><sup><small><a href="/pl/The_Urantia_Book/157#p3_5">157:3.5</a></small></sup>  Ponad połowa apostołów odpowiedziała na pytanie Jezusa. Mówili Jezusowi, że wszyscy, którzy go znali, uważali go za proroka lub niezwykłego człowieka; nawet wrogowie bardzo się go bali, tłumacząc jego moce oskarżeniem, że sprzymierzony jest z księciem diabłów. Powiedzieli mu, że niektórzy ludzie w Judei i Samarii, którzy go nigdy osobiście nie spotkali, wierzyli, że jest zmartwychwstałym Janem Chrzcicielem. Piotr wyjaśnił, że w różnym czasie i przez różnych ludzi był porównywany z Mojżeszem, Eliaszem, Izajaszem i Jeremiaszem<sup id="cite10"><a href="#fn10">[10]</a></sup>. Kiedy Jezus wysłuchał tych relacji, wstał i patrząc na siedzących przed nim w półkolu Dwunastu, wskazując ich szerokim ruchem ręki, z zaskakującą dobitnością zapytał: „Ale, za kogo wy mnie uważacie?” W tym momencie zapadła pełna napięcia cisza<sup id="cite11"><a href="#fn11">[11]</a></sup>. Dwunastu ani na chwilę nie spuszczało oczu z Mistrza i wtedy Szymon Piotr, skoczywszy na równe nogi, zawołał: „Jesteś Wybawicielem, Synem Boga żywego”<sup id="cite12"><a href="#fn12">[12]</a></sup>. I jedenastu siedzących apostołów wstało spontanicznie, potwierdzając w ten sposób, że Piotr mówi za nich wszystkich.</p>
<p id="p3_6"><sup><small><a href="/pl/The_Urantia_Book/157#p3_6">157:3.6</a></small></sup>  Kiedy Jezus skinął na nich, aby znowu usiedli i gdy tak stał przed nimi, powiedział: „To zostało wam objawione przez mojego Ojca<sup id="cite13"><a href="#fn13">[13]</a></sup>. Nadejdzie godzina, kiedy dowiecie się o mnie prawdy. Ale do tego czasu zakazuję wam o tym mówić ludziom. Chodźmy stąd”<sup id="cite14"><a href="#fn14">[14]</a></sup>.</p>
<p id="p3_7"><sup><small><a href="/pl/The_Urantia_Book/157#p3_7">157:3.7</a></small></sup>  I znowu ruszyli w drogę do Cezarei Filipowej, doszli tam późnym wieczorem i zatrzymali się w domu Celsusa, który na nich czekał. Apostołowie niewiele spali tej nocy; wydawało im się, że czują, iż w ich życiu i w pracy dla królestwa wydarzyło się coś wielkiego.</p>
<h2 id="p4" class="toc-header"><a href="#p4" class="toc-anchor">¶</a> 4. ROZMOWA O KRÓLESTWIE </h2>
<p id="p4_1"><sup><small><a href="/pl/The_Urantia_Book/157#p4_1">157:4.1</a></small></sup>  Od czasu, gdy Jan ochrzcił Jezusa i gdy Jezus zamienił wodę w wino w Kanie, apostołowie, w różnych okresach, w zasadzie uznawali go za Mesjasza. Czasami niektórzy z nich naprawdę wierzyli, że jest oczekiwanym Wybawicielem. Ale zaledwie takie nadzieje zakiełkowały w ich sercach, Mistrz rozbijał je w kawałki kilkoma druzgocącymi słowami, czy rozczarowującym ich czynem. Długo trwali w stanie zawieszenia z powodu konfliktu pomiędzy koncepcjami oczekiwanego Mesjasza, które zachowywali w swoich umysłach, a doświadczeniem ich niezwykłej współpracy z tym niezwykłym człowiekiem, które zachowywali w swoich sercach.</p>
<p id="p4_2"><sup><small><a href="/pl/The_Urantia_Book/157#p4_2">157:4.2</a></small></sup>  Było późne środowe przedpołudnie, kiedy apostołowie zgromadzili się w ogrodzie Celsusa na obiad. Przez większą część nocy i od tego momentu, kiedy wstali rano, Szymon Piotr i Szymon Zelota usilnie pracowali ze swoimi braćmi, aby doprowadzić ich wszystkich do punktu szczerej akceptacji Mistrza, nie tylko jako Mesjasza, ale także jako Boskiego Syna żywego Boga. Dwóch Szymonów prawie zgodziło się ze sobą w ocenie Jezusa i teraz pracowali pilnie, aby ich bracia w pełni zaakceptowali te poglądy. Podczas gdy Andrzej kontynuował swoją pracę, jako generalny szef zespołu apostolskiego, jego brat, Szymon Piotr, stawał się coraz bardziej i za powszechną aprobatą rzecznikiem Dwunastu.</p>
<p id="p4_3"><sup><small><a href="/pl/The_Urantia_Book/157#p4_3">157:4.3</a></small></sup>  Mistrz zjawił się około południa, gdy wszyscy siedzieli w ogrodzie. Powstali wszyscy i przybrali wyraz dostojnej powagi, gdy zbliżał się do nich. Jezus rozluźnił napięcie przyjacielskim i braterskim uśmiechem, tak charakterystycznym dla niego, gdy jego zwolennicy brali siebie, lub kiedy niektórym zdarzało się odnosić do siebie – zbyt poważnie. Stanowczym ruchem ręki nakazał im usiąść. Nigdy więcej Dwunastu nie powitało Mistrza wstając, kiedy się zjawił pośród nich. Zauważyli, że nie aprobował tak ostentacyjnego wyrazu szacunku.</p>
<p id="p4_4"><sup><small><a href="/pl/The_Urantia_Book/157#p4_4">157:4.4</a></small></sup>  Kiedy podzielili się posiłkiem i zaczęli omawiać plany przyszłej podróży do Dekapolu, Jezus, patrząc im w oczy, nagle powiedział: „Teraz, kiedy cały dzień upłynął od czasu, gdy potwierdziliście oświadczenie Szymona Piotra w sprawie tożsamości Syna Człowieczego, chciałbym was zapytać, czy ciągle podtrzymujecie swoją decyzję?”. Słysząc to, Dwunastu wstało a Szymon Piotr, zrobiwszy kilka kroków w kierunku Jezusa, powiedział: „Tak Mistrzu, podtrzymujemy. Wierzymy, że jesteś Synem Boga żywego”. I Piotr usiadł razem ze swymi braćmi.</p>
<p id="p4_5"><sup><small><a href="/pl/The_Urantia_Book/157#p4_5">157:4.5</a></small></sup>  Wtedy Jezus, nadal stojąc, przemówił do Dwunastu: „Jesteście moimi wybranymi ambasadorami, ale wiem, że w tych okolicznościach nie mogliście żywić takiego przekonania w rezultacie zwykłej, ludzkiej wiedzy. To jest objawienie ducha mojego Ojca dla największych głębi waszych dusz. Kiedy zatem czynicie to wyznanie, przez wnikliwość ducha mojego Ojca, który w was zamieszkuje, chciałbym wam oświadczyć, że ja na tych fundamentach zbuduję braterstwo królestwa nieba. Na tej skale duchowej rzeczywistości zbuduję żywą świątynię duchowego braterstwa w wiecznych rzeczywistościach królestwa mojego Ojca. Wszystkie siły zła i zastępy grzechu nie przezwyciężą ludzkiego braterstwa w Boskim duchu. I podczas gdy duch mojego Ojca zawsze będzie boskim przewodnikiem i mentorem wszystkich tych, którzy wejdą do tej wspólnoty duchowego braterstwa, wam i waszym następcom wręczam teraz klucze do widzialnego królestwa – władzy nad rzeczami doczesnymi – społecznymi i ekonomicznymi aspektami zrzeszenia mężczyzn i kobiet, jako braci w królestwie”<sup id="cite15"><a href="#fn15">[15]</a></sup>. I znowu zażądał od nich, żeby chwilowo nie mówili nikomu o tym, że jest Synem Boga.</p>
<p id="p4_6"><sup><small><a href="/pl/The_Urantia_Book/157#p4_6">157:4.6</a></small></sup>  Jezus zaczynał wierzyć w lojalność i integralność swoich apostołów. Mistrz rozumiał, że wiara, która wytrzymała to, co jego wybrani przedstawiciele niedawno przeszli, niewątpliwie zniesie ogniowe próby jakie były tuż przed nimi i wynurzy się z pozornej ruiny wszystkich ich nadziei, jako nowe światło nowego systemu sprawiedliwości i tym samym będą oni mogli iść i oświecać świat trwający w ciemnościach. Tego dnia Mistrz zaczął wierzyć w wiarę swoich apostołów, za wyjątkiem jednego.</p>
<p id="p4_7"><sup><small><a href="/pl/The_Urantia_Book/157#p4_7">157:4.7</a></small></sup>  I od tego dnia, ten właśnie Jezus buduje ową żywą świątynię na tych samych wiecznych fundamentach swego Boskiego synostwa a ci, którzy w ten sposób stali się świadomymi synami Boga, są ludzkimi kamieniami, z których składa się żywa świątynia synostwa, wznoszona dla chwały i czci, mądrości i miłości wiecznego Ojca duchów.</p>
<p id="p4_8"><sup><small><a href="/pl/The_Urantia_Book/157#p4_8">157:4.8</a></small></sup>  I kiedy Jezus to powiedział, polecił Dwunastu, aby się rozeszli oddzielnie na wzgórza, aby szukali mądrości, siły i duchowego przewodnictwa, aż do czasu kolacji. I oni tak zrobili, jak im Mistrz nakazał.</p>
<h2 id="p5" class="toc-header"><a href="#p5" class="toc-anchor">¶</a> 5. NOWA KONCEPCJA </h2>
<p id="p5_1"><sup><small><a href="/pl/The_Urantia_Book/157#p5_1">157:5.1</a></small></sup>  Nową i istotną cechą wyznania Piotra było to wyraźne rozpoznanie, że Jezus jest Synem Bożym, rozpoznanie jego niezaprzeczalnej boskości<sup id="cite16"><a href="#fn16">[16]</a></sup><sup id="cite17"><a href="#fn17">[17]</a></sup>. Już od czasu chrztu i wesela w Kanie, apostołowie z różnych powodów traktowali go jako Mesjasza, ale to, że ma on być <i>boski,</i> nie stanowiło elementu żydowskiej koncepcji narodowego wybawiciela. Żydzi nie nauczali, że Mesjasz ma pochodzić od boskości; miał być „pomazańcem”, lecz raczej nie uważali go za „Syna Bożego”. W drugim wyznaniu więcej nacisku położono na <i>połączoną naturę</i> tego, nieziemskiego faktu, że jest on Synem Człowieczym <i>i</i> Synem Bożym i Jezus obwieścił, że na tej właśnie wielkiej prawdzie, o zjednoczeniu natury ludzkiej z naturą boską, będzie tworzył królestwo nieba.</p>
<p id="p5_2"><sup><small><a href="/pl/The_Urantia_Book/157#p5_2">157:5.2</a></small></sup>  Jezus chciał przeżyć swe życie na Ziemi i ukończyć swoją misję obdarzającą jako Syn Człowieczy. Jego wyznawcy skłonni byli uważać go za wyczekiwanego Mesjasza. Wiedząc, że nigdy nie spełni ich mesjanistycznych oczekiwań, Jezus usiłował dokonać takiej modyfikacji ich koncepcji Mesjasza, aby częściowo wyszła naprzeciw ich oczekiwaniom. Teraz jednak uznał, że realizacja tego planu raczej nie może przynieść sukcesu. Dlatego też śmiało wybrał trzeci plan – otwarte ogłoszenie swojej boskości, potwierdzenie prawdziwości wyznania Piotra i bezpośrednie oświadczenie Dwunastu, że jest Synem Bożym.</p>
<p id="p5_3"><sup><small><a href="/pl/The_Urantia_Book/157#p5_3">157:5.3</a></small></sup>  Przez trzy lata Jezus głosił, że jest „Synem Człowieczym”, podczas gdy przez te same trzy lata apostołowie coraz bardziej obstawali przy tym, że jest oczekiwanym, żydowskim Mesjaszem. Teraz ujawnił, że jest Synem Bożym i na koncepcji <i>połączonej natury</i> Syna Człowieczego i Syna Bożego postanowił zbudować królestwo nieba. Postanowił zaniechać dalszych prób przekonywania ich, że nie jest Mesjaszem. Teraz śmiało postanowił ujawnić im, kim <i>jest</i> a potem ignorować ich determinację w uporze uznawania go za Mesjasza.</p>
<h2 id="p6" class="toc-header"><a href="#p6" class="toc-anchor">¶</a> 6. NASTĘPNEGO POPOŁUDNIA </h2>
<p id="p6_1"><sup><small><a href="/pl/The_Urantia_Book/157#p6_1">157:6.1</a></small></sup>  Przez następny dzień Jezus i apostołowie pozostali w domu Celsusa, czekając przybycia posłańców od Dawida Zebedeusza z pieniędzmi. W wyniku spadku popularności Jezusa pośród mas, nastąpił poważny spadek ich dochodów. Kiedy doszli do Cezarei Filipowej, skarbiec był pusty. Mateusz nie chciał opuszczać braci w takim czasie a nie miał gotowych swoich pieniędzy, aby je dać Judaszowi jak to dawniej wielokrotnie robił. Jednak Dawid Zebedeusz przewidział ewentualne zmniejszenie wpływów i odpowiednio poinstruował posłańców, że kiedy będą przechodzić przez Judeę, Samarię i Galileę, powinni pełnić rolę inkasentów pieniędzy, które później będą przesłane apostołom-uchodźcom i ich Mistrzowi. Tak więc tego dnia, przed wieczorem, przybyli posłańcy z Betsaidy przynosząc pieniądze wystarczające na utrzymanie apostołów aż do ich powrotu i rozpoczęcia tury po Dekapolu. Do tego czasu Mateusz spodziewał się pieniędzy ze sprzedaży ostatniego kawałka swej posiadłości w Kafarnaum, załatwiwszy uprzednio, żeby te fundusze zostały anonimowo przekazane Judaszowi.</p>
<p id="p6_2"><sup><small><a href="/pl/The_Urantia_Book/157#p6_2">157:6.2</a></small></sup>  Ani Piotr ani inni apostołowie nie mieli należytej koncepcji boskości Jezusa. Nie bardzo uświadamiali sobie, że jest to początek nowej epoki w ziemskiej misji Mistrza, czas, kiedy nauczyciel-uzdrowiciel stawał się Mesjaszem na nowo wyobrażonym – Synem Bożym. Od tego momentu nowa nuta pojawiła się w orędziu Mistrza. Odtąd jedynym ideałem jego życia było objawienie Ojca, podczas kiedy jedyną ideą jego nauki było przedstawienie jego wszechświatowi uosobienia tej najwyższej mądrości, która może być zrozumiana tylko poprzez życie nią. On przyszedł tutaj, żebyśmy my wszyscy mogli mieć życie i mieli to życie bogatsze<sup id="cite18"><a href="#fn18">[18]</a></sup>.</p>
<p id="p6_3"><sup><small><a href="/pl/The_Urantia_Book/157#p6_3">157:6.3</a></small></sup>  Jezus wkroczył teraz w czwarty i ostatni etap swego ludzkiego życia w ciele. Pierwszym etapem było jego dzieciństwo, te lata, kiedy tylko mgliście uświadamiał sobie swoje pochodzenie, naturę i przeznaczanie, jako istoty ludzkiej. Drugim etapem była coraz większa samoświadomość lat młodości i dojrzałego wieku męskiego, kiedy to zaczynał wyraźniej rozumieć swoją boską naturę i ludzką misję. Ten drugi etap zakończył się zdarzeniami i objawieniami związanymi z jego chrztem. Trzeci etap ziemskiego doświadczenia Mistrza rozciągał się od chrztu, przez lata jego służby, jako nauczyciela i uzdrowiciela, aż do pamiętnej godziny wyznania Piotra w Cezarei Filipowej. Trzeci okres jego ziemskiego życia obejmował te czasy, kiedy apostołowie i jego najbliżsi uczniowie uznali go za Syna Człowieczego i traktowali jako Mesjasza. Czwarty i ostatni okres jego ziemskiego życia rozpoczął się tutaj, w Cezarei Filipowej i trwał do ukrzyżowania. Ten etap jego służby znamionowało przyznawanie się do boskości a obejmował on działalność prowadzoną w ostatnim roku życia w ciele. W czasie tego, czwartego okresu, kiedy większość jego wyznawców wciąż uznawała go za Mesjasza, apostołom znany był jako Syn Boży. Wyznanie Piotra znamionowało początek nowego okresu, pełniejszego urzeczywistnienia prawdy o najwyższej służbie Jezusa, jako Syna obdarzającego na Urantii i dla całego wszechświata, oraz uznanie tego faktu, przynajmniej mgliście, przez jego wybranych ambasadorów.</p>
<p id="p6_4"><sup><small><a href="/pl/The_Urantia_Book/157#p6_4">157:6.4</a></small></sup>  Tym samym Jezus demonstrował w swoim życiu to, czego nauczał w swojej religii: wzrost natury duchowej, przy użyciu metod rozwoju życiowego. Nie kładł nacisku, jak to czynili jego późniejsi wyznawcy, na nieustanną walkę pomiędzy duszą a ciałem. Nauczał raczej tego, że duch łatwo zostaje zwycięzcą nad obydwoma i odnosi sukces w korzystnym ich pojednaniu podczas większości takich, intelektualnych i opartych na instynktach wojen.</p>
<p id="p6_5"><sup><small><a href="/pl/The_Urantia_Book/157#p6_5">157:6.5</a></small></sup>  Od tej chwili nowe znaczenie przydawane jest całej nauce Jezusa. Przed Cezareą Filipową Jezus prezentował ewangelię królestwa jako jej mistrz-nauczyciel. Po Cezarei Filipowej ukazał się nie tylko jako nauczyciel, ale jako Boski przedstawiciel wiecznego Ojca, który jest centrum i obwodem tego duchowego królestwa i trzeba było, żeby to wszystko uczynił jako istota ludzka, jako Syn Człowieczy.</p>
<p id="p6_6"><sup><small><a href="/pl/The_Urantia_Book/157#p6_6">157:6.6</a></small></sup>  Jezus szczerze próbował prowadzić swoich wyznawców do duchowego królestwa, jako nauczyciel, później jako nauczyciel-uzdrowiciel, ale oni tak nie chcieli. Jezus dobrze wiedział, że jego ziemska misja nie jest w stanie spełnić mesjanistycznych oczekiwań narodu żydowskiego; dawni prorocy obrazowali Mesjasza takim, jakim on nigdy nie mógł zostać. Chciał ustanowić królestwo Ojca jako Syn Człowieczy, ale jego zwolennicy nie chcieli iść tą drogą. Widząc to, Jezus postanowił spotkać swych wyznawców w połowie drogi a czyniąc to, przygotował się otwarcie do objęcia roli obdarzającego Syna Bożego.</p>
<p id="p6_7"><sup><small><a href="/pl/The_Urantia_Book/157#p6_7">157:6.7</a></small></sup>  Dlatego też apostołowie usłyszeli wiele nowych rzeczy, które im Jezus mówił tego dnia w ogrodzie. I niektóre z tych wypowiedzi brzmiały dziwnie nawet dla nich. Między innymi, zaskakującymi oświadczeniami, słuchali takich jak te:</p>
<p id="p6_8"><sup><small><a href="/pl/The_Urantia_Book/157#p6_8">157:6.8</a></small></sup>  „Odtąd, jeśli ktokolwiek chciałby wejść do wspólnoty z nami, pozwólcie mu przyjąć powinności synostwa i niech podąża za mną<sup id="cite19"><a href="#fn19">[19]</a></sup>. A kiedy mnie już z wami nie będzie, nie myślcie, że świat będzie traktował was lepiej niż waszego Mistrza. Jeśli mnie kochacie, przygotujcie się do udowodnienia waszego uczucia, poprzez waszą gotowość złożenia najwyższej ofiary”.</p>
<p id="p6_9"><sup><small><a href="/pl/The_Urantia_Book/157#p6_9">157:6.9</a></small></sup>  „Dobrze zapamiętajcie sobie moje słowa: nie przyszedłem powołać sprawiedliwych, ale grzeszników<sup id="cite20"><a href="#fn20">[20]</a></sup>. Syn Człowieczy nie przyszedł, aby mu służono, ale żeby służył i obdarzył swym życiem, jako darem dla wszystkich<sup id="cite21"><a href="#fn21">[21]</a></sup>. Oświadczam wam, że przyszedłem szukać i ocalić tych, którzy są zagubieni”<sup id="cite22"><a href="#fn22">[22]</a></sup>.</p>
<p id="p6_10"><sup><small><a href="/pl/The_Urantia_Book/157#p6_10">157:6.10</a></small></sup>  „Nikt na świecie nie widzi Ojca za wyjątkiem Syna, który przyszedł od Ojca<sup id="cite23"><a href="#fn23">[23]</a></sup>. Ale kiedy Syn zostanie wyniesiony wysoko, pociągnie wszystkich ludzi ku sobie i ktokolwiek wierzy w prawdę połączonej natury Syna, będzie obdarzony życiem, które trwa więcej niż epokę”<sup id="cite24"><a href="#fn24">[24]</a></sup><sup id="cite25"><a href="#fn25">[25]</a></sup>.</p>
<p id="p6_11"><sup><small><a href="/pl/The_Urantia_Book/157#p6_11">157:6.11</a></small></sup>  „Nie możemy jeszcze głosić otwarcie, że Syn Człowieczy jest Synem Bożym, ale wam to zostało objawione; dlatego śmiało mogę wam opowiadać o tych tajemnicach. Chociaż stoję przed wami w tej fizycznej postaci, przyszedłem od Boga Ojca. Przed Abrahamem, ja jestem<sup id="cite26"><a href="#fn26">[26]</a></sup>. I przyszedłem od Ojca na ten świat, tak jak wy mnie poznaliście i oświadczam wam, że wkrótce muszę opuścić ten świat i wrócić do pracy dla mojego Ojca”<sup id="cite27"><a href="#fn27">[27]</a></sup>.</p>
<p id="p6_12"><sup><small><a href="/pl/The_Urantia_Book/157#p6_12">157:6.12</a></small></sup>  „I teraz, czy wasza wiara zrozumie prawdę tych oświadczeń, w obliczu mojej przestrogi, że Syn Człowieczy nie spełni oczekiwań waszych ojców, tak jak oni pojmowali Mesjasza? Moje królestwo nie jest z tego świata<sup id="cite28"><a href="#fn28">[28]</a></sup>. Czy możecie uwierzyć w prawdę o mnie, w obliczu tego, że nawet lisy mają nory a ptaki z nieba mają gniazda a ja nie mam gdzie złożyć głowy?”.<sup id="cite29"><a href="#fn29">[29]</a></sup></p>
<p id="p6_13"><sup><small><a href="/pl/The_Urantia_Book/157#p6_13">157:6.13</a></small></sup>  „Mimo to mówię wam, że Ojciec i ja jesteśmy jednością<sup id="cite30"><a href="#fn30">[30]</a></sup>. Ten, który mnie widział, widział również Ojca<sup id="cite31"><a href="#fn31">[31]</a></sup>. Mój Ojciec czyni wraz ze mną wszystkie te rzeczy i nigdy nie zostawi mnie samego na mojej misji, tak samo jak ja nigdy was nie opuszczę, kiedy wkrótce pójdziecie głosić ewangelię na całym świecie<sup id="cite32"><a href="#fn32">[32]</a></sup><sup id="cite33"><a href="#fn33">[33]</a></sup>.</p>
<p id="p6_14"><sup><small><a href="/pl/The_Urantia_Book/157#p6_14">157:6.14</a></small></sup>  I otóż przyprowadziłem was tutaj na chwilę, abyście mogli ze mną i sami z sobą zrozumieć chwałę i pojąć wielkość duchową życia, do którego was powołałem: przygodę wiary podczas zaprowadzania królestwa Ojca w sercach ludzkości, tworzenie mojej wspólnoty żywych związków z duszami wszystkich tych, którzy wierzą w tę ewangelię”.</p>
<p id="p6_15"><sup><small><a href="/pl/The_Urantia_Book/157#p6_15">157:6.15</a></small></sup>  W ciszy wysłuchali apostołowie tych śmiałych i zaskakujących oświadczeń; byli oszołomieni. I rozeszli się w małych grupach, aby omówić i rozważyć słowa Mistrza. Wyznali, że jest Synem Bożym, ale nie mogli w pełni pojąć znaczenia tego, do czego ich to prowadzi.</p>
<h2 id="p7" class="toc-header"><a href="#p7" class="toc-anchor">¶</a> 7. ROZMOWY ANDRZEJA </h2>
<p id="p7_1"><sup><small><a href="/pl/The_Urantia_Book/157#p7_1">157:7.1</a></small></sup>  Tego wieczora Andrzej zaczął przeprowadzać osobiste i gruntowne dyskusje z każdym ze swoich braci i miał owocne oraz podnoszące na duchu rozmowy ze wszystkimi swoimi współpracownikami, za wyjątkiem Judasza Iskarioty. Andrzej nigdy nie nawiązał bliskiego, osobistego kontaktu z Judaszem, takiego jak z innymi apostołami i dlatego też nie pomyślał o tym, aby poważnie traktować to, że Judasz nigdy z własnej woli i z zaufaniem nie zwrócił się do głowy grupy apostolskiej. Teraz jednak postawa Judasza tak zaniepokoiła Andrzeja, że późno tej nocy, gdy wszyscy apostołowie głęboko spali, odszukał Jezusa i przedstawił Mistrzowi powód swojego niepokoju. Jezus powiedział: „To nie jest źle, Andrzeju, że przyszedłeś do mnie z tą sprawą, ale my nic więcej nie możemy zrobić; możemy tylko obdarzyć tego apostoła najwyższym zaufaniem. I nic nie mów swoim braciom o tej rozmowie ze mną”.</p>
<p id="p7_2"><sup><small><a href="/pl/The_Urantia_Book/157#p7_2">157:7.2</a></small></sup>  I to było wszystko, co Andrzej zdołał wydobyć od Jezusa. Zawsze istniała jakaś obcość pomiędzy tym Judejczykiem a jego galilejskimi braćmi. Judasz był wstrząśnięty śmiercią Jana Chrzciciela, w kilku sytuacjach bardzo zraniony upomnieniami Mistrza, rozczarowany tym, że Jezus nie chciał zostać królem, upokorzony, kiedy musiał uciekać przed faryzeuszami, rozgoryczony, kiedy Jezus nie chciał podjąć wyzwania faryzeuszy, aby dać znak, oszołomiony tym, że jego Mistrz nie chciał się uciec do pokazu siły a obecnie, zupełnie niedawno, przygnębiony a czasem zdeprymowany pustą skarbnicą. I Judaszowi brakowało tej stymulacji, jaką dawała obecność tłumów.</p>
<p id="p7_3"><sup><small><a href="/pl/The_Urantia_Book/157#p7_3">157:7.3</a></small></sup>  Na każdego z pozostałych apostołów, w pewnej i zróżnicowanej mierze, podobnie oddziaływały te same próby i zmartwienia, ale oni kochali Jezusa. Przynajmniej mocniej musieli kochać Mistrza, niż kochał go Judasz, ponieważ szli z nim aż do gorzkiego końca.</p>
<p id="p7_4"><sup><small><a href="/pl/The_Urantia_Book/157#p7_4">157:7.4</a></small></sup>  Judasz, pochodzący z Judei, potraktował ostatnie ostrzeżenie Jezusa, powiedziane do apostołów „strzeżcie się zakwasu faryzeuszy”, jako osobistą obrazę; skłonny był traktować to oświadczenie jako zawoalowaną uwagę do siebie<sup id="cite34"><a href="#fn34">[34]</a></sup>. Jednak wielki błąd Judasza polegał na tym, że bardzo często, kiedy Jezus odsyłał swoich apostołów, aby się modlili, Judasz zamiast zająć się szczerą wspólnotą z duchowymi siłami wszechświata, oddawał się myślom powstałym z ludzkiego strachu i jednocześnie wciąż żywił subtelne wątpliwości odnośnie misji Jezusa; ulegał również swojej nieszczęsnej tendencji żywienia uczuć zemsty.</p>
<p id="p7_5"><sup><small><a href="/pl/The_Urantia_Book/157#p7_5">157:7.5</a></small></sup>  I teraz Jezus chciał zabrać swoich apostołów ze sobą, na górę Hermon, gdzie postanowił zacząć czwarty okres swojej ziemskiej służby, jako Syn Boży. Niektórzy z apostołów byli z nim w czasie jego chrztu w Jordanie i byli też świadkami początków jego działalności, jako Syna Człowieczego; teraz Jezus chciał, żeby niektórzy z nich także mogli usłyszeć upoważnienie do przyjęcia przez niego nowej i publicznej roli Syna Bożego. Dlatego też, w piątkowy poranek, 12 sierpnia, Jezus powiedział do Dwunastu: „Zgromadźcie zapasy żywności i przygotujcie się na drogę do tamtej góry, gdzie duch każe mi iść, żebym został obdarzony na koniec mojej pracy na Ziemi. I chciałbym wziąć moich braci ze sobą, żeby oni też mogli umocnić się przed tymi trudnymi czasami, kiedy będą iść ze mną przez te doświadczenia”.</p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/pl/The_Urantia_Book/156">
          <span class="mdi mdi-arrow-left-drop-circle"></span><span class="pl-2">Przekaz 156. Pobyt w Tyrze i Sydonie</span>
        </a>
        </td>
        <td>
        <a href="/pl/The_Urantia_Book/Index">
          <span class="mdi mdi-book-open-variant"></span><span class="pl-2">Indeks</span>
        </a>
        <br>
        <a href="/pl/The_Urantia_Book_Multiple/157">
          <span class="mdi mdi-view-parallel"></span><span class="pl-2">Wersja wielokrotna</span>
        </a>
        </td>
        <td>
        <a href="/pl/The_Urantia_Book/158">
          <span class="pr-2">Przekaz 158. Góra Przemienienia</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Bibliografia</h2>
<div style="-moz-column-width: 30em; -webkit-column-width: 30em; column-width: 30em; margin-top: 1em;">
<ol style="margin: 0; padding-top: 0px;">
  <li style="margin-top:0px;" id="fn1"><a href="#cite1">↑</a> <i>Poborcy podatków świątynnych</i>: <a href="/pl/Bible/Matthew/17#v24">Mt 17:24-25a</a>. </li>
  <li id="fn2"><a href="#cite2">↑</a> <i>Zbierz pieniądze i zapłać podatek</i>: <a href="/pl/Bible/Matthew/17#v26">Mt 17:26-27</a>. </li>
  <li id="fn3"><a href="#cite3">↑</a> <i>Jezus wyzwał znak</i>: <a href="/pl/Bible/Mark/8#v11">Mk 8:11</a>; <a href="/pl/Bible/Mark/16#v1">Mk 16:1-4a</a>. </li>
  <li id="fn4"><a href="#cite4">↑</a> <i>Znaki naturalne</i>: <a href="/pl/Bible/Luke/12#v54">Łk 12:54-56</a>. </li>
  <li id="fn5"><a href="#cite5">↑</a> <i>Nie podano znaku</i>: <a href="/pl/Bible/Mark/8#v12">Mk 8:12</a>. </li>
  <li id="fn6"><a href="#cite6">↑</a> <i>Strzeż się kwasu faryzeuszy</i>: <a href="/pl/Bible/Matthew/16#v6">Mt 16:6</a>; <a href="/pl/Bible/Mark/8#v15">Mk 8:15</a>; <a href="/pl/Bible/Luke/12#v1">Łk 12:1</a>. </li>
  <li id="fn7"><a href="#cite7">↑</a> <i>Oczy nie widzą, uszy nie słyszą</i>: <a href="/pl/Bible/Jeremiah/5#v21">Jr 5:21</a>; <a href="/pl/Bible/Ezekiel/12#v2">Ez 12:2</a>; <a href="/pl/Bible/Mark/8#v18">Mk 8:18</a>. </li>
  <li id="fn8"><a href="#cite8">↑</a> <i>Jezus i Dwunastu do Cezarei Filipowej</i>: <a href="/pl/Bible/Matthew/16#v13a">Mt 16:13a</a>; <a href="/pl/Bible/Mark/8#v27a">Mk 8:27a</a>. </li>
  <li id="fn9"><a href="#cite9">↑</a> <i>„Za kogo uważają mnie mężczyźni?”</i>: <a href="/pl/Bible/Matthew/16#v13b">Mt 16:13b</a>; <a href="/pl/Bible/Mark/8#v27b">Mk 8:27b</a>; <a href="/pl/Bible/Luke/9#v18b">Łk 9:18b</a>. </li>
  <li id="fn10"><a href="#cite10">↑</a> <i>Jezus w porównaniu z różnymi prorokami</i>: <a href="/pl/Bible/Matthew/16#v14">Mt 16:14</a>; <a href="/pl/Bible/Mark/8#v28">Mk 8:28</a>; <a href="/pl/Bible/Luke/9#v19">Łk 9:19</a>. </li>
  <li id="fn11"><a href="#cite11">↑</a> <i>„Kim mówisz, że jestem?”</i>: <a href="/pl/Bible/Matthew/16#v15">Mt 16:15</a>; <a href="/pl/Bible/Mark/8#v29a">Mk 8:29a</a>; <a href="/pl/Bible/Luke/9#v20a">Łk 9:20a</a>. </li>
  <li id="fn12"><a href="#cite12">↑</a> <i>„Ty jesteś Chrystusem”</i>: <a href="/pl/Bible/Matthew/16#v16">Mt 16:16</a>; <a href="/pl/Bible/Mark/8#v29b">Mk 8:29b</a>; <a href="/pl/Bible/Luke/9#v20b">Łk 9:20b</a>. </li>
  <li id="fn13"><a href="#cite13">↑</a> <i>To objawione przez Ojca</i>: <a href="/pl/Bible/Matthew/16#v17">Mt 16:17</a>. </li>
  <li id="fn14"><a href="#cite14">↑</a> <i>Nie mów nikomu</i>: <a href="/pl/Bible/Matthew/16#v20">Mt 16:20</a>; <a href="/pl/Bible/Mark/8#v30">Mk 8:30</a>; <a href="/pl/Bible/Luke/9#v21">Łk 9:21</a>. </li>
  <li id="fn15"><a href="#cite15">↑</a> <i>Klucze zewnętrznego królestwa</i>: <a href="/pl/Bible/Matthew/16#v18">Mt 16:18-20</a>; <a href="/pl/Bible/Matthew/18#v18">Mt 18:18</a>; <a href="/pl/Bible/John/20#v23">J 20:23</a>. </li>
  <li id="fn16"><a href="#cite16">↑</a> <i>Jezus Syn Boży</i>: <a href="/pl/Bible/Matthew/8#v29">Mt 8:29</a>; <a href="/pl/Bible/Matthew/14#v33">Mt 14:33</a>; <a href="/pl/Bible/Matthew/16#v15">Mt 16:15-16</a>; <a href="/pl/Bible/Matthew/27#v54">Mt 27:54</a>; <a href="/pl/Bible/Mark/1#v1">Mk 1:1</a>; <a href="/pl/Bible/Mark/3#v11">Mk 3:11</a>; <a href="/pl/Bible/Mark/15#v39">Mk 15:39</a>; <a href="/pl/Bible/Luke/1#v35">Łk 1:35</a>; <a href="/pl/Bible/Luke/4#v41">Łk 4:41</a>; <a href="/pl/Bible/John/1#v34">J 1:34,49</a>; <a href="/pl/Bible/John/3#v16">J 3:16-18</a>; <a href="/pl/Bible/John/10#v36">J 10:36</a>; <a href="/pl/Bible/John/20#v31">J 20:31</a>; <a href="/pl/Bible/Acts_of_the_Apostles/8#v37">Dz 8:37</a>. </li>
  <li id="fn17"><a href="#cite17">↑</a> <i>Niekwestionowana boskość</i>: <a href="/pl/Bible/Matthew/16#v16">Mt 16:16</a>; <a href="/pl/Bible/Mark/8#v29b">Mk 8:29b</a>; <a href="/pl/Bible/Luke/9#v20b">Łk 9:20b</a>. </li>
  <li id="fn18"><a href="#cite18">↑</a> <i>Bardziej obfite życie</i>: <a href="/pl/Bible/John/10#v10b">J 10:10b</a>. </li>
  <li id="fn19"><a href="#cite19">↑</a> <i>Kto chce być moim uczniem, podążaj za mną</i>: <a href="/pl/Bible/Matthew/16#v24">Mt 16:24-25</a>; <a href="/pl/Bible/Mark/8#v34">Mk 8:34-35</a>; <a href="/pl/Bible/Luke/9#v23">Łk 9:23-24</a>. </li>
  <li id="fn20"><a href="#cite20">↑</a> <i>Jesus came to call sinners</i>: <a href="/pl/Bible/Matthew/9#v13b">Mt 9:13b</a>; <a href="/pl/Bible/Mark/2#v17b">Mk 2:17b</a>; <a href="/pl/Bible/Luke/5#v32">Łk 5:32</a>. </li>
  <li id="fn21"><a href="#cite21">↑</a> <i>Jezus przyszedł, aby służyć</i>: <a href="/pl/Bible/Matthew/20#v28">Mt 20:28</a>; <a href="/pl/Bible/Mark/10#v45">Mk 10:45</a>. </li>
  <li id="fn22"><a href="#cite22">↑</a> <i>Jezus przyszedł szukać i ratować zgubionych</i>: <a href="/pl/Bible/Matthew/18#v11">Mt 18:11</a>; <a href="/pl/Bible/Luke/19#v10">Łk 19:10</a>. </li>
  <li id="fn23"><a href="#cite23">↑</a> <i>Żaden człowiek nie widzi teraz Ojca</i>: <a href="/pl/Bible/Matthew/11#v27">Mt 11:27</a>; <a href="/pl/Bible/Luke/10#v22">Łk 10:22</a>; <a href="/pl/Bible/John/1#v18">J 1:18</a>; <a href="/pl/Bible/John/6#v46">J 6:46</a>; <a href="/pl/Bible/John/10#v15">J 10:15</a>. </li>
  <li id="fn24"><a href="#cite24">↑</a> <i>Grawitacja duchowa</i>: <a href="/pl/Bible/Jeremiah/31#v3">Jr 31:3</a>; <a href="/pl/Bible/John/6#v44">J 6:44</a>; <a href="/pl/Bible/John/12#v32">J 12:32</a>. </li>
  <li id="fn25"><a href="#cite25">↑</a> <i>Jeśli wierzysz w prawdę, będziesz miał życie wieczne</i>: <a href="/pl/Bible/Daniel/12#v2">Dn 12:2</a>; <a href="/pl/Bible/Matthew/19#v16">Mt 19:16,29</a>; <a href="/pl/Bible/Matthew/25#v46">Mt 25:46</a>; <a href="/pl/Bible/Mark/10#v17">Mk 10:17,30</a>; <a href="/pl/Bible/Luke/10#v25">Łk 10:25</a>; <a href="/pl/Bible/Luke/18#v18">Łk 18:18,30</a>; <a href="/pl/Bible/John/3#v15">J 3:15-16,36</a>; <a href="/pl/Bible/John/4#v14">J 4:14,36</a>; <a href="/pl/Bible/John/5#v24">J 5:24,39</a>; <a href="/pl/Bible/John/6#v27">J 6:27,40,47</a>; <a href="/pl/Bible/John/6#v54">J 6:54,68</a>; <a href="/pl/Bible/John/8#v51">J 8:51-52</a>; <a href="/pl/Bible/John/10#v28">J 10:28</a>; <a href="/pl/Bible/John/11#v25">J 11:25-26</a>; <a href="/pl/Bible/John/12#v25">J 12:25,50</a>; <a href="/pl/Bible/John/17#v2">J 17:2-3</a>; <a href="/pl/Bible/Acts_of_the_Apostles/13#v46">Dz 13:46-48</a>; <a href="/pl/Bible/Romans/2#v7">Rz 2:7</a>; <a href="/pl/Bible/Romans/5#v21">Rz 5:21</a>; <a href="/pl/Bible/Romans/6#v22">Rz 6:22-23</a>; <a href="/pl/Bible/Galatians/6#v8">Ga 6:8</a>; <a href="/pl/Bible/1_Timothy/1#v16">1 Tm 1:16</a>; <a href="/pl/Bible/1_Timothy/6#v12">1 Tm 6:12,19</a>; <a href="/pl/Bible/Titus/1#v2">Tt 1:2</a>; <a href="/pl/Bible/Titus/3#v7">Tt 3:7</a>; <a href="/pl/Bible/1_John/1#v2">1 J 1:2</a>; <a href="/pl/Bible/1_John/2#v25">1 J 2:25</a>; <a href="/pl/Bible/1_John/3#v15">1 J 3:15</a>; <a href="/pl/Bible/1_John/5#v11">1 J 5:11,13,20</a>; <a href="/pl/Bible/Jude/1#v21">Jud 1:21</a>; <a href="/pl/Bible/Revelation/22#v5">Ap 22:5</a>. </li>
  <li id="fn26"><a href="#cite26">↑</a> <i>Zanim Abraham był, jestem</i>: <a href="/pl/Bible/John/8#v58">J 8:58</a>; <a href="/pl/Bible/John/17#v5">J 17:5</a>. </li>
  <li id="fn27"><a href="#cite27">↑</a> <i>Jezus musi wrócić do Ojca</i>: <a href="/pl/Bible/John/16#v28">J 16:28</a>. </li>
  <li id="fn28"><a href="#cite28">↑</a> <i>Moje królestwo nie jest z tego świata</i>: <a href="/pl/Bible/Luke/17#v20">Łk 17:20-21</a>; <a href="/pl/Bible/John/18#v36">J 18:36</a>; <a href="/pl/Bible/Romans/14#v17">Rz 14:17</a>. </li>
  <li id="fn29"><a href="#cite29">↑</a> <i>Lisy mają dziury</i>: <a href="/pl/Bible/Matthew/8#v20">Mt 8:20</a>; <a href="/pl/Bible/Luke/9#v58">Łk 9:58</a>. </li>
  <li id="fn30"><a href="#cite30">↑</a> <i>Ojciec i ja jesteśmy jednym</i>: <a href="/pl/Bible/John/1#v1">J 1:1</a>; <a href="/pl/Bible/John/5#v17">J 5:17-18</a>; <a href="/pl/Bible/John/10#v30">J 10:30,38</a>; <a href="/pl/Bible/John/14#v20">J 14:20</a>; <a href="/pl/Bible/John/17#v11">J 17:11,21-22</a>. </li>
  <li id="fn31"><a href="#cite31">↑</a> <i>Kto widział Syna, widział Ojca</i>: <a href="/pl/Bible/John/12#v45">J 12:45</a>; <a href="/pl/Bible/John/14#v7">J 14:7-11</a>. </li>
  <li id="fn32"><a href="#cite32">↑</a> <i>Ojciec pracuje ze mną</i>: <a href="/pl/Bible/John/5#v17">J 5:17</a>. </li>
  <li id="fn33"><a href="#cite33">↑</a> <i>Bóg nigdy nie zostawi Jezusa samego</i>: <a href="/pl/Bible/Deuteronomy/31#v6">Pwt 31:6</a>; <a href="/pl/Bible/Hebrews/13#v5b">Hbr 13:5b</a>. </li>
  <li id="fn34"><a href="#cite34">↑</a> <i>Beware leaven of Pharisees</i>: <a href="/pl/Bible/Matthew/16#v6">Mt 16:6,11-12</a>; <a href="/pl/Bible/Mark/8#v15">Mk 8:15</a>; <a href="/pl/Bible/Luke/12#v1">Łk 12:1</a>. </li>
</ol>
</div>
