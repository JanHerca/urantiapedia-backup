<!--
title: Teine Kuningate raamat - Peatükk 6
description: 
published: true
date: 2022-10-6T9:46:8Z
tags: bible, bible—2 kings
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/2_Kings/5">Teine Kuningate raamat - Peatükk 5</a></td>
        <td><a href="/et/Bible/2_Kings/Index">Indeks</a></td>
        <td><a href="/et/Bible/2_Kings/7">Teine Kuningate raamat - Peatükk 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Kord ütlesid prohvetijüngrid Eliisale: „Vaata ometi, paik, kus me seal sinu ees istume, on meile kitsas! </p>
<p id="v2"><sup><small>2</small></sup>  Mingem nüüd Jordani äärde ja toogem sealt igamees ühe palgi, et saaksime endile valmistada paiga, kus istuda!„ Ja ta ütles: „Minge!” </p>
<p id="v3"><sup><small>3</small></sup>  Aga üks neist ütles: „Ole hea ja tule koos oma sulastega!„ Ja ta vastas: ”Ma tulen.” </p>
<p id="v4"><sup><small>4</small></sup>  Ja ta läks koos nendega. Nad tulid Jordani äärde ja raiusid puid. </p>
<p id="v5"><sup><small>5</small></sup>  Aga kui üks neist oli palki langetamas, siis kukkus tema kirves vette. Ta kisendas ning ütles: „Oh häda, mu isand! See oli ju laenatud!” </p>
<p id="v6"><sup><small>6</small></sup>  Aga jumalamees küsis: „Kuhu see kukkus?” Ja kui temale näidati paika, siis ta lõikas kepi ja heitis selle sinna ning sai kirve ujuma. </p>
<p id="v7"><sup><small>7</small></sup>  Ja ta ütles: „Tõsta see üles!” Ja mees sirutas käe ning võttis selle. </p>
<p id="v8"><sup><small>8</small></sup>  Kui Süüria kuningas oli sõjas Iisraeli vastu, siis ta pidas nõu oma sulastega, öeldes: „Seal ja seal teatavas paigas ma asun leeri.” </p>
<p id="v9"><sup><small>9</small></sup>  Aga jumalamees läkitas Iisraeli kuningale ütlema: „Hoia, et sa ei lähe sellest paigast mööda, sest süürlased asuvad sinna!” </p>
<p id="v10"><sup><small>10</small></sup>  Siis läkitas Iisraeli kuningas oma mehi sinna paika, millest jumalamees oli temale rääkinud ja teda hoiatanud, et ta hoiduks sealt; ja see ei sündinud mitte üks ega kaks korda. </p>
<p id="v11"><sup><small>11</small></sup>  Ja Süüria kuninga süda muutus sellest rahutuks ja ta kutsus oma sulased ning küsis neilt: „Kas teate mulle öelda, kes meie omadest hoiab Iisraeli kuninga poole?” </p>
<p id="v12"><sup><small>12</small></sup>  Siis ütles üks tema sulaseist: „Mitte keegi, mu isand kuningas, vaid prohvet Eliisa, kes on Iisraelis, annab Iisraeli kuningale teada ka need sõnad, mis sa räägid oma magamiskambris.” </p>
<p id="v13"><sup><small>13</small></sup>  Siis ta ütles: „Minge ja vaadake, kus ta on, siis ma läkitan ja lasen ta kinni võtta!„ Ja temale anti teada ning öeldi: ”Vaata, ta on Dotanis.” </p>
<p id="v14"><sup><small>14</small></sup>  Siis ta läkitas sinna hobuseid ja sõjavankreid ja suure sõjaväe; ja nad tulid öösel ning piirasid linna. </p>
<p id="v15"><sup><small>15</small></sup>  Kui jumalamehe teener hommikul vara üles tõusis ja välja läks, vaata, siis oli linna ümber sõjavägi, hobused ja vankrid. Ja ta teener ütles temale: „Oh häda, mu isand, mis me nüüd teeme?” </p>
<p id="v16"><sup><small>16</small></sup>  Aga ta vastas: „Ära karda, sest neid, kes on meiega, on rohkem kui neid, kes on nendega!” </p>
<p id="v17"><sup><small>17</small></sup>  Ja Eliisa palvetas ning ütles: „Issand, tee ometi ta silmad lahti, et ta näeks!” Ja Issand tegi poisi silmad lahti ja too nägi, ja vaata, mägi oli täis tuliseid hobuseid ja vankreid ümber Eliisa. <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  Kui siis süürlased tulid tema juurde, palus Eliisa Issandat ja ütles: „Löö seda rahvast pimestusega!” Ja Issand lõi neid pimestusega Eliisa sõna peale. </p>
<p id="v19"><sup><small>19</small></sup>  Ja Eliisa ütles neile: „See ei ole õige tee ega õige linn. Tulge mu järel ja ma viin teid mehe juurde, keda te otsite!” Ja ta viis nad Samaariasse. </p>
<p id="v20"><sup><small>20</small></sup>  Ja kui nad jõudsid Samaariasse, siis ütles Eliisa: „Issand, tee nende silmad lahti, et nad näeksid!” Ja Issand tegi nende silmad lahti ja nad nägid, ja vaata, nad olid keset Samaariat. </p>
<p id="v21"><sup><small>21</small></sup>  Ja kui Iisraeli kuningas neid nägi, siis ta küsis Eliisalt: „Mu isa, kas ma pean nad maha lööma? Kas pean lööma?” </p>
<p id="v22"><sup><small>22</small></sup>  Aga ta vastas: „Ära löö! Kas sa lööd maha need, keda sa vangi võtad oma mõõga ja ammuga? Pane neile ette leiba ja vett, et nad sööksid ja jooksid ning saaksid minna tagasi oma isanda juurde!” </p>
<p id="v23"><sup><small>23</small></sup>  Siis ta valmistas neile suure pidusöögi ning nad sõid ja jõid; seejärel laskis ta nad minema ja nad läksid oma isanda juurde. Ja Süüria röövjõugud ei tulnud enam Iisraeli maale. </p>
<p id="v24"><sup><small>24</small></sup>  Aga pärast seda sündis, et Ben-Hadad, Süüria kuningas, kogus kõik oma sõjaväe ja läks ning piiras Samaariat. </p>
<p id="v25"><sup><small>25</small></sup>  Siis tuli Samaarias suur nälg; ja vaata, nad piirasid seda, kuni eesli pea maksis kaheksakümmend seeklit hõbedat ja kortel tuvisõnnikut viis seeklit hõbedat. </p>
<p id="v26"><sup><small>26</small></sup>  Ja kord, kui Iisraeli kuningas käis müüri peal, hüüdis keegi naine teda ja ütles: „Aita, mu isand kuningas!” </p>
<p id="v27"><sup><small>27</small></sup>  Ja ta vastas: „Kui Issand sind ei aita, kust siis mina sulle abi võtan? Kas rehealusest või surutõrrest?” </p>
<p id="v28"><sup><small>28</small></sup>  Ja kuningas küsis temalt: „Mida sa soovid?” Ja ta vastas: ”See naine ütles mulle: Anna oma poeg, selle me sööme täna, ja homme sööme siis minu poja! </p>
<p id="v29"><sup><small>29</small></sup>  Ja me keetsime minu poja ning sõime ta. Ja järgmisel päeval ütlesin ma temale: Anna oma poeg meile söömiseks! Aga ta peitis oma poja ära.” </p>
<p id="v30"><sup><small>30</small></sup>  Kui kuningas kuulis naise sõnu, siis ta käristas oma riided lõhki, käies ise müüri peal. Ja rahvas nägi, ja vaata, tal oli riiete all vastu ihu kotiriie. </p>
<p id="v31"><sup><small>31</small></sup>  Ja ta ütles: „Issand tehku minuga ükskõik mida, kui Eliisale, Saafati pojale, täna pea otsa jääb!” </p>
<p id="v32"><sup><small>32</small></sup>  Eliisa istus oma kojas ja vanemad istusid ta juures. Kuningas oli läkitanud ühe mehe enese eel. Aga enne kui käskjalg jõudis tema juurde, oli Eliisa vanemaile öelnud: „Kas näete, kuidas see tapja poeg läkitab minu pead võtma? Aga vaadake, kui käskjalg tuleb, siis sulgege uks ja tõrjuge ta uksel! Eks ole tema taga ta isanda jalgade kobin?” </p>
<p id="v33"><sup><small>33</small></sup>  Kui ta alles nendega rääkis, vaata, siis tuli käskjalg tema juurde ja ütles: „Vaata, see õnnetus tuleb Issandalt; kas ma pean veel lootma Issanda peale?” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/2_Kings/5">Teine Kuningate raamat - Peatükk 5</a></td>
        <td><a href="/et/Bible/2_Kings/Index">Indeks</a></td>
        <td><a href="/et/Bible/2_Kings/7">Teine Kuningate raamat - Peatükk 7</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 6:17 <i>Tulivankrites</i>: <a href="/et/The_Urantia_Book/110#p7_2">Ur 110:7.2</a>. </li>
</ol>
</div>
