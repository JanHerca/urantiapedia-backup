<!--
title: Esimene Ajaraamat - Peatükk 29
description: 
published: true
date: 2023-11-8T20:21:2Z
tags: bible, bible—1 chronicles
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/et/Bible/1_Chronicles/28">
          <span class="mdi mdi-arrow-left-drop-circle"></span><span class="pl-2">Esimene Ajaraamat - Peatükk 28</span>
        </a>
        </td>
        <td>
        <a href="/et/Bible/1_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja kuningas Taavet ütles tervele kogudusele: „Minu poeg Saalomon, ainus Jumala valitu, on noor ja vilumatu, aga töö on suur, sest see palee ei ole inimese jaoks, vaid on Issandale Jumalale. </p>
<p id="v2"><sup><small>2</small></sup>  Seepärast olen ma kõigest jõust hankinud oma Jumala koja tarvis kulda kuldasjadeks, hõbedat hõbeasjadeks, vaske vaskasjadeks, rauda raudasjadeks, puid puuasjadeks, karneoolikive ja ilustuskive, türkiise ja mosaiikkive, kõiksugu hinnalisi kive ja marmorit suurel hulgal. <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Ja veel enam, kuna mu Jumala koda on mulle armas, siis ma annan oma isiklikust kulla ja hõbeda varast oma Jumala koja heaks, lisaks kõigele sellele, mis ma pühakoja tarvis olen hankinud: </p>
<p id="v4"><sup><small>4</small></sup>  kolm tuhat talenti kulda, Oofiri kulda, seitse tuhat talenti selitatud hõbedat kodade seinte kardamiseks, </p>
<p id="v5"><sup><small>5</small></sup>  kulda kuldasjadeks, hõbedat hõbeasjadeks ja igasuguseks seppade käsitööks. Kes tahaks täna vabatahtlikult ka oma kätt Issanda heaks täita?” </p>
<p id="v6"><sup><small>6</small></sup>  Ja perekondade peamehed, Iisraeli suguharude vürstid, tuhande- ja sajapealikud ning kuninga tööde ülevaatajad andsid vabatahtlikke ande. </p>
<p id="v7"><sup><small>7</small></sup>  Nad andsid Jumala koja töö heaks viis tuhat talenti ja kümme tuhat adarkoni kulda, kümme tuhat talenti hõbedat, kaheksateist tuhat talenti vaske ja sada tuhat talenti rauda. </p>
<p id="v8"><sup><small>8</small></sup>  Ja kellel leidus kalliskive, andis need Issanda koja varanduste hulka geersonlase Jehieli käe alla. </p>
<p id="v9"><sup><small>9</small></sup>  Ja rahvas rõõmustas nende vabatahtlike andide pärast, sest nad olid rõõmsa südamega Issandale ande andnud; ja kuningas Taavetki oli väga rõõmus. </p>
<p id="v10"><sup><small>10</small></sup>  Ja Taavet kiitis Issandat terve koguduse silma ees. Taavet ütles: „Ole kiidetud, Issand, meie isa Iisraeli Jumal, ikka ja igavesti! </p>
<p id="v11"><sup><small>11</small></sup>  Sinul, Issand, on suurus ja vägevus, ilu ja hiilgus ja au, kõik, mis on taevas ja maa peal. Sinul, Issand, on kuningriik ja sa oled ennast tõstnud kõigile peaks. <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup></p>
<p id="v12"><sup><small>12</small></sup>  Rikkus ja au tulevad sinult, sina valitsed kõike, sinu käes on jõud ja vägi, sinu käes on voli kõike teha suureks ja tugevaks. <sup id="cite6"><a href="#fn6">[6]</a></sup></p>
<p id="v13"><sup><small>13</small></sup>  Ja nüüd, meie Jumal, me täname sind, ja me ülistame sinu aulist nime! </p>
<p id="v14"><sup><small>14</small></sup>  Sest kes olen mina ja kes on mu rahvas, et meil on jõudu nõnda vabatahtlikult anda? Tõesti, kõik tuleb sinult ja sinu käest oleme sulle andnud! </p>
<p id="v15"><sup><small>15</small></sup>  Sest me oleme võõrad su ees ja majalised, nõnda nagu kõik meie vanemad. Meie päevad maa peal on otsekui vari ja lootust ei ole. </p>
<p id="v16"><sup><small>16</small></sup>  Issand, meie Jumal, kogu see rikkus, mille oleme hankinud, et ehitada sulle koda, su pühale nimele, on sinu käest, ja sinu oma on kõik. </p>
<p id="v17"><sup><small>17</small></sup>  Ja ma tean, mu Jumal, et sina katsud südame läbi ja tunned aususest rõõmu. Mina olen siirast südamest kõike seda vabatahtlikult andnud ja olen nüüd rõõmuga näinud, et ka su rahvas, kes siin on, on sulle vabatahtlikult andnud. </p>
<p id="v18"><sup><small>18</small></sup>  Issand, meie vanemate Aabrahami, Iisaki ja Iisraeli Jumal, hoia seesugust meelsust igavesti oma rahva südames ja juhi nende süda enese poole! </p>
<p id="v19"><sup><small>19</small></sup>  Ja anna mu pojale Saalomonile siiras süda, et ta paneks tähele su käske, manitsusi ja seadlusi, ja teeks kõike seda ning ehitaks selle palee, mille jaoks ma olen teinud ettevalmistusi!” </p>
<p id="v20"><sup><small>20</small></sup>  Siis ütles Taavet tervele kogudusele: „Kiitke nüüd Issandat, oma Jumalat!” Ja terve kogudus kiitis Issandat, oma vanemate Jumalat, ja nad kummardasid ning heitsid Issanda ja kuninga ette. </p>
<p id="v21"><sup><small>21</small></sup>  Ja järgmisel päeval tapsid nad Issandale tapaohvreid ja ohverdasid Issandale põletusohvreid: tuhat härjavärssi, tuhat jäära ja tuhat talle koos nende joogiohvritega ja palju tapaohvreid kogu Iisraeli eest. </p>
<p id="v22"><sup><small>22</small></sup>  Ja nad sõid ja jõid sel päeval suure rõõmuga Issanda ees ja tõstsid Saalomoni, Taaveti poja, teist korda kuningaks; nad võidsid tema Issanda vürstiks ja Saadoki preestriks. </p>
<p id="v23"><sup><small>23</small></sup>  Ja Saalomon istus Issanda aujärjel kui kuningas oma isa Taaveti asemel, ja tal oli edu; ja kogu Iisrael kuulas teda. </p>
<p id="v24"><sup><small>24</small></sup>  Kõik vürstid ja vägevad, samuti ka kõik kuningas Taaveti pojad heitsid kuningas Saalomoni alamaiks. </p>
<p id="v25"><sup><small>25</small></sup>  Ja Issand tegi Saalomoni väga suureks kogu Iisraeli silma ees ning andis temale kuningliku au, millist ei olnud ühelgi kuningal, kes enne teda Iisraelis oli olnud. </p>
<p id="v26"><sup><small>26</small></sup>  Taavet, Iisai poeg, valitses kogu Iisraeli üle. </p>
<p id="v27"><sup><small>27</small></sup>  Ja aega, mis ta Iisraelis valitses, oli nelikümmend aastat; Hebronis valitses ta seitse aastat ja Jeruusalemmas valitses ta kolmkümmend kolm aastat. </p>
<p id="v28"><sup><small>28</small></sup>  Siis ta suri kõrges vanuses, tal oli olnud küllalt päevi, rikkust ja au, ja tema poeg Saalomon sai tema asemel kuningaks. </p>
<p id="v29"><sup><small>29</small></sup>  Ja kuningas Taaveti lood, varasemad ja hilisemad, vaata, need on kirja pandud nägija Saamueli lugudes, prohvet Naatani lugudes ja ilmutaja Gaadi lugudes <sup id="cite7"><a href="#fn7">[7]</a></sup></p>
<p id="v30"><sup><small>30</small></sup>  koos kogu tema valitsemise ja võimu ning sündmustega, mis juhtusid temale ja Iisraelile ning kõigi maade kuningriikidele. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/et/Bible/1_Chronicles/28">
          <span class="mdi mdi-arrow-left-drop-circle"></span><span class="pl-2">Esimene Ajaraamat - Peatükk 28</span>
        </a>
        </td>
        <td>
        <a href="/et/Bible/1_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        </td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 29:2 <i>Kaunistajad</i>: <a href="/et/The_Urantia_Book/44#p6_1">Ur 44:6.1</a>. </li>
  <li id="fn2"><a href="#cite2">↑</a> 29:11 <i>Majesteetlikus hiilguses, hiilguses</i>: <a href="/et/The_Urantia_Book/2#p1_2">Ur 2:1.2</a>. </li>
  <li id="fn3"><a href="#cite3">↑</a> 29:11-12 <i>Jumala vägi</i>: <a href="/et/The_Urantia_Book/1#p1_4">Ur 1:1.4</a>.  <i>Kõikvõimas</i>: <a href="/et/The_Urantia_Book/142#p3_7">Ur 142:3.7</a>.  <i>Võim</i>: <a href="/et/The_Urantia_Book/131#p10_6">Ur 131:10.6</a>.  <i>Jumal on kõikvõimas</i>: <a href="/et/The_Urantia_Book/131#p10_3">Ur 131:10.3</a>.  <i>2. osa: Jumal on kõikvõimas</i>: <a href="/et/The_Urantia_Book/2#p6_3">Ur 2:6.3</a>. </li>
  <li id="fn4"><a href="#cite4">↑</a> 29:11a <i>1. osa: Sinu päralt on ülevus</i>: <a href="/et/The_Urantia_Book/97#p1_10">Ur 97:1.10</a>. </li>
  <li id="fn5"><a href="#cite5">↑</a> 29:11b <i>Sinu on kuningriik, Issand</i>: <a href="/et/The_Urantia_Book/97#p1_9">Ur 97:1.9</a>. </li>
  <li id="fn6"><a href="#cite6">↑</a> 29:12 <i>2. osa: Sinu kätes, jõud</i>: <a href="/et/The_Urantia_Book/97#p1_10">Ur 97:1.10</a>. </li>
  <li id="fn7"><a href="#cite7">↑</a> 29:29 <i>Nägijaid</i>: <a href="/et/The_Urantia_Book/90#p1_1">Ur 90:1.1</a>. </li>
</ol>
</div>
