<!--
title: Esimene Makkabite raamat - Peatükk 6
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/1_Maccabees/5">Esimene Makkabite raamat - Peatükk 5</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/1_Maccabees/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/1_Maccabees/7">Esimene Makkabite raamat - Peatükk 7</a></td>
      </tr>
    </tbody>
  </table>
</figure>
<h2> Antiohhos Epifanese valitsemine lõpeb </h2>
<p id="v1"><sup><small>1</small></sup>  Kuningas Antiohhos sai minnes läbi kõrgmaade kuulda, et Pärsias on linn Elümais, kuulus oma rikkuse, hõbeda ja kulla poolest, </p>
<p id="v2"><sup><small>2</small></sup>  et sealne tempel on eriti rikas ja et seal on kullast soomusrüüd, rinnakilbid ja sõjariistad, mis sinna oli jätnud Makedoonia kuningas Aleksander, Filippose poeg, kes oli kreeklaste esimene kuningas. </p>
<p id="v3"><sup><small>3</small></sup>  Siis ta läks ja püüdis linna vallutada, et seda riisuda, aga ei suutnud, sest asi sai linnaelanikele teatavaks. </p>
<p id="v4"><sup><small>4</small></sup>  Nad tõusid võitluseks tema vastu ning ta pidi põgenema ja ta läks sealt ära suures meelekibeduses, et pöörduda tagasi Paabelisse. </p>
<p id="v5"><sup><small>5</small></sup>  Siis tuli keegi Pärsiasse temale teatama, et need sõjaväed, mis olid läinud Juudamaale, olid löödud põgenema, </p>
<p id="v6"><sup><small>6</small></sup>  et Lüüsias oli läinud sinna tugeva sõjaväe eesotsas, oli aga löödud põgenema ja juudid olid saanud tugevamaks sõjariistade, vägede ja rohke saagi poolest, mida nad võtsid löödud vägedelt. </p>
<p id="v7"><sup><small>7</small></sup>  Nad olid maha kiskunud ka jäleduse, mille ta oli püstitanud altari peale Jeruusalemmas, ja olid pühamu ümbritsenud kõrgete müüridega nagu ennegi, nõndasamuti ka oma linna Beet-Suuri. </p>
<p id="v8"><sup><small>8</small></sup>  Ja sündis, kui kuningas neid sõnumeid kuulis, et ta kohkus ja oli väga vapustatud. Ta heitis voodisse ja jäi haigeks meelekibedusest, et ei olnud sündinud nõnda, nagu tema oli tahtnud. </p>
<p id="v9"><sup><small>9</small></sup>  Ta oli voodis kaua aega, sest üha uuesti valdas teda suur meelekibedus ja ta arvas, et ta sureb. </p>
<p id="v10"><sup><small>10</small></sup>  Siis ta kutsus kõik oma sõbrad ja ütles neile: „Uni põgeneb mu silmist ja süda on murest murtud. </p>
<p id="v11"><sup><small>11</small></sup>  Ma mõtlesin oma südames, missugusesse kitsikusse ja suurde segadusse ma olen jõudnud, kus ma nüüd olen. Ma olin ju hea ja armastatud oma valitsemisajal. </p>
<p id="v12"><sup><small>12</small></sup>  Aga nüüd ma meenutan seda kurja, mis ma Jeruusalemmas tegin. Tõesti, ma võtsin kõik seal olevad hõbe- ja kuldriistad ning saatsin sõjaväe hävitama süütuid Juuda elanikke. </p>
<p id="v13"><sup><small>13</small></sup>  Ma mõistan, et sellepärast on need õnnetused mind tabanud, ja vaata, ma suren võõral maal suures meelekibeduses.” </p>
<h2> Antiohhos Eupator astub aujärjele </h2>
<p id="v14"><sup><small>14</small></sup>  Siis ta kutsus Filippose, ühe oma sõpradest, ja seadis tema kogu oma kuningriigi üle. </p>
<p id="v15"><sup><small>15</small></sup>  Ja ta andis temale oma krooni, mantli ja pitserisõrmuse, et ta juhataks tema poega Antiohhost ja kasvataks temast valitseja. </p>
<p id="v16"><sup><small>16</small></sup>  Ja kuningas Antiohhos suri seal aastal sada nelikümmend üheksa. </p>
<p id="v17"><sup><small>17</small></sup>  Kui Lüüsias teada sai, et kuningas oli surnud, siis ta seadis tema asemele valitsema tema poja Antiohhose, keda ta oli kasvatanud tema nooruse päevil, ja pani temale nimeks Eupator. </p>
<h2> Juudas Makkabi piirab Jeruusalemma </h2>
<p id="v18"><sup><small>18</small></sup>  Aga need, kes kindluses olid, sulgesid pühamu Iisraelile igalt poolt, püüdsid üha kurja teha ja paganaid toetada. </p>
<p id="v19"><sup><small>19</small></sup>  Siis Juudas kavatses need hävitada ja kutsus kogu rahva neid piirama. </p>
<p id="v20"><sup><small>20</small></sup>  Nad tulid kokku ning piirasid neid aastal sada viiskümmend. </p>
<p id="v21"><sup><small>21</small></sup>  Aga mõningad pääsesid sissepiiramisest ja nendega ühines jumalakartmatuid Iisraelist. </p>
<p id="v22"><sup><small>22</small></sup>  Nad läksid kuninga juurde ja ütlesid: „Kui kaua see kestab, et sa ei tee õigust ega maksa kätte meie vendade eest? </p>
<p id="v23"><sup><small>23</small></sup>  Me olime valmis teenima sinu isa, täitma tema käske ja jälgima tema korraldusi. </p>
<p id="v24"><sup><small>24</small></sup>  Sellepärast meie rahva pojad piirasid kindlust, ja kes meist iganes tabati, see tapeti, ja meie omand rööviti. </p>
<p id="v25"><sup><small>25</small></sup>  Nad sirutasid käe mitte ainult meie, vaid ka kõigi oma naabrite vastu. </p>
<p id="v26"><sup><small>26</small></sup>  Vaata, nüüd on nad leeri üles löönud Jeruusalemma kindluse alla, et seda vallutada. Ja nad on kindlustanud pühamu ning Beet-Suuri. </p>
<p id="v27"><sup><small>27</small></sup>  Kui sa nüüd kiiresti neist ette ei jõua, siis nad teevad veel rohkemgi, ja sina ei suuda neid enam peatada.” </p>
<h2> Antiohhos Eupatori ja Lüüsiase sõjakäik </h2>
<p id="v28"><sup><small>28</small></sup>  Seda kuuldes kuningas vihastas. Ta kogus kokku kõik oma sõbrad, sõjaväepealikud ja need, kes juhtisid ratsaväge. </p>
<p id="v29"><sup><small>29</small></sup>  Tema juurde tuli palgasõdureid ka teistest riikidest ja meresaartelt. </p>
<p id="v30"><sup><small>30</small></sup>  Arvuliselt oli tema sõjaväge sada tuhat jalameest ja kakskümmend tuhat ratsanikku ning kolmkümmend kaks sõjaks õpetatud elevanti. </p>
<p id="v31"><sup><small>31</small></sup>  Nad läksid läbi Idumea ja lõid leeri üles Beet-Suuri alla. Nad sõdisid kaua aega ja valmistasid piiramisseadmeid. Sissepiiratud aga tungisid välja, põletasid need tules ja võitlesid kui mehed. </p>
<p id="v32"><sup><small>32</small></sup>  Ja Juudas läks teele Jeruusalemma kindluse alt ning lõi leeri üles Beet-Sakarja alla, kuninga leeri vastu. </p>
<p id="v33"><sup><small>33</small></sup>  Aga kuningas liikus varahommikul oma võitlushimulise sõjaväega Beet-Sakarja poole. Väeosad seadsid endid siis võitlusvalmis ja puhuti pasunaid. </p>
<p id="v34"><sup><small>34</small></sup>  Elevantidele pandi ette viinamarja- ja mooruspuumarja mahla, et neid ergutada võitluseks. </p>
<p id="v35"><sup><small>35</small></sup>  Siis jaotati loomad väeosade vahel, ja iga elevandi kohta tuli tuhat meest, varustatud soomusrüüga ja peas vaskkiivrid. Ka oli iga looma juurde määratud viissada valitud ratsanikku. </p>
<p id="v36"><sup><small>36</small></sup>  Need olid juba ennegi seal, kus loom oli, ja kuhu see läks, sinna läksid nemadki kaasa ega lahkunud kunagi tema juurest. </p>
<p id="v37"><sup><small>37</small></sup>  Iga elevandi seljas oli tugev sõjariistadega varustatud puutorn, mis loomale oli selga seotud eriliste sidemetega, ja igas tornis oli neli sõjameest, kes sealt võitlesid, ja üks indialane, elevandijuht. </p>
<p id="v38"><sup><small>38</small></sup>  Ülejäänud ratsavägi paigutati kummalegi poole, sõjaväe mõlemale tiivale, vaenlast häirima ja oma väeosi kaitsma. </p>
<p id="v39"><sup><small>39</small></sup>  Kui nüüd päike paistis kuld- ja vaskkilpide peale, siis hiilgasid neist mäed ja särasid otsekui tulelondid. </p>
<p id="v40"><sup><small>40</small></sup>  Osa kuninga sõjaväest hargnes kõrgetele mägedele, osa tasandikule. Nad astusid välja kindlalt ning korraldatult. </p>
<p id="v41"><sup><small>41</small></sup>  Ja kõik, kes kuulsid nende sõjasalkade kära, inimhulkade sammumist ja sõjariistade tärinat, värisesid, sest see sõjavägi oli väga suur ja võimas. </p>
<p id="v42"><sup><small>42</small></sup>  Aga Juudas ja tema sõjavägi lähenesid võitluseks, ja siis langes kuninga sõjaväest kuussada meest. </p>
<p id="v43"><sup><small>43</small></sup>  Kui Eleasar Avaran nägi üht elevanti, kes oli soomustatud kuningliku soomustusega ja oli kõigist teistest loomadest suurem, ja paistis, et kuningas oli selle seljas, </p>
<p id="v44"><sup><small>44</small></sup>  siis ta ohverdas enese, et päästa oma rahvas ja teha enesele igavene nimi: </p>
<p id="v45"><sup><small>45</small></sup>  ta tormas julgesti sellele kallale keset võitlusrinnet, tappes paremalt ja vasakult, nõnda et taanduti kummaltki poolt. </p>
<p id="v46"><sup><small>46</small></sup>  Siis ta puges elevandi alla ja alt torgates tappis looma, kes langes tema enese peale, nõnda et ta seal suri. </p>
<p id="v47"><sup><small>47</small></sup>  Aga nähes kuninga vägevust ja sõjaväe pealetungi, tõmbusid nad selle ees tagasi. </p>
<h2> Beet-Suuri vallutamine ja Siioni mäe piiramine </h2>
<p id="v48"><sup><small>48</small></sup>  Kuninga sõjamehed läksid nüüd Jeruusalemmas olijate vastu. Ja kuningas lõi leeri üles Juudamaa ning Siioni mäe vastu. </p>
<p id="v49"><sup><small>49</small></sup>  Aga Beet-Suuris olijatega tegi ta rahu. Need olid sunnitud linnast lahkuma, sest neil ei olnud seal tagavarasid piiramise ajaks. Maal oli just hingamisaasta. </p>
<p id="v50"><sup><small>50</small></sup>  Nõnda vallutas kuningas Beet-Suuri ning paigutas sinna väesalga seda valvama. </p>
<p id="v51"><sup><small>51</small></sup>  Siis piiras ta kaua aega pühamut ja asetas selle ette heite- ja piiramisseadmeid, tule- ja kiviheitjaid, noolte pildujaid ja lingutajaid. </p>
<p id="v52"><sup><small>52</small></sup>  Aga sissepiiratudki tegid kaitseseadmeid vaenlaste omade vastu ja võitlesid kaua. </p>
<p id="v53"><sup><small>53</small></sup>  Kuid neil ei olnud aitades toitu, sest oli seitsmes aasta, ja need, kes olid pääsenud Juudamaa paganate käest, olid söönud ülejäägi talletatust. </p>
<p id="v54"><sup><small>54</small></sup>  Seetõttu jäi pühamusse vähe mehi, sest nälg sundis neid ja nad valgusid igaüks oma kodupaika. </p>
<h2> Juutidele antakse usuvabadus </h2>
<p id="v55"><sup><small>55</small></sup>  Kui Lüüsias kuulis, et Filippos, kelle kuningas Antiohhos oma eluajal oli seadnud kasvatama oma poega Antiohhost kuningaks, </p>
<p id="v56"><sup><small>56</small></sup>  oli tagasi tulnud Pärsiast ja Meediast ühes kuningaga koos sinna läinud vägedega, ja et ta püüdis võtta valitsust enese kätte, </p>
<p id="v57"><sup><small>57</small></sup>  siis tahtis ta kohe ära minna ja ütles kuningale, sõjaväepealikuile ja meestele: „Me jääme päev-päevalt nõrgemaks, meie toit on napp ja paik, mida piirame, on tugevasti kindlustatud. Ja meil on kohustus kuningriigi vastu. </p>
<p id="v58"><sup><small>58</small></sup>  Ulatagem nüüd käsi neile meestele ja tehkem rahu nendega ning kogu nende rahvaga! </p>
<p id="v59"><sup><small>59</small></sup>  Lubagem neid elada nende oma seaduste järgi nagu ennegi! Sest nende seaduste pärast, mis meie oleme tühjaks teinud, on nad vihastanud ja kõike seda teinud.” </p>
<p id="v60"><sup><small>60</small></sup>  See kõne meeldis kuningale ja pealikuile ja ta saatis nende juurde rahutegijad. Ja nad nõustusid. </p>
<p id="v61"><sup><small>61</small></sup>  Kuningas ja pealikud andsid siis neile vande. Seejärel tulid nad kindlusest välja </p>
<p id="v62"><sup><small>62</small></sup>  ja kuningas läks Siioni mäele. Aga kui ta nägi selle paiga tugevat kindlustust, murdis ta antud vande ja käskis müürid ümberringi maha kiskuda. </p>
<p id="v63"><sup><small>63</small></sup>  Siis ta läks rutates minema ja pöördus tagasi Antiookiasse. Ja kui ta leidis Filippose linna valitsemas, siis ta sõdis tema vastu ja vallutas linna väevõimuga. </p>
