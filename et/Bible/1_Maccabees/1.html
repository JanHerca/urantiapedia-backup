<!--
title: Esimene Makkabite raamat - Peatükk 1
description: 
published: true
date: 2023-11-8T20:21:2Z
tags: bible, bible—1 maccabees
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/et/Bible/1_Maccabees/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/et/Bible/1_Maccabees/2">
          <span class="pr-2">Esimene Makkabite raamat - Peatükk 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2> Aleksander Suur jaotab oma riigi </h2>
<p id="v1"><sup><small>1</small></sup>  Pärast seda kui Makedoonia Aleksander, Filippose poeg, kes tuli kittide maalt, oli võitnud pärslaste ja meedlaste kuninga Dareiose, sündis, et ta hakkas valitsema tema asemel, olles juba enne Kreeka kuningas. </p>
<p id="v2"><sup><small>2</small></sup>  Ta pidas palju sõdu ja vallutas kindlusi ning tappis maa kuningaid. </p>
<p id="v3"><sup><small>3</small></sup>  Ta tungis maailma äärteni ja võttis sõjasaaki paljudelt rahvastelt. Aga kui maailm oli temale alistunud, siis läks ta ülbeks ja tema süda suurustas. </p>
<p id="v4"><sup><small>4</small></sup>  Ta kogus väga võimsa sõjaväe ning valitses maid, rahvaid ja vürste, ja nemad pidid talle makse maksma. </p>
<p id="v5"><sup><small>5</small></sup>  Aga seejärel heitis ta voodisse ja kui ta tundis, et sureb, </p>
<p id="v6"><sup><small>6</small></sup>  siis kutsus ta oma auväärseimad teenrid, kes noorusest alates olid koos temaga kasvanud, ja jaotas neile oma kuningriigi veel oma eluajal. </p>
<p id="v7"><sup><small>7</small></sup>  Aleksander suri, olles valitsenud kaksteist aastat. </p>
<p id="v8"><sup><small>8</small></sup>  Ja tema teenrid hakkasid valitsema, igaüks oma piirkonnas. </p>
<p id="v9"><sup><small>9</small></sup>  Pärast tema surma panid nad kõik krooni pähe, palju aastaid pärast neid ka nende pojad nõndasamuti, ja nad tegid maailmas palju kurja. </p>
<h2> Usust taganevad juudid ühinevad paganatega </h2>
<p id="v10"><sup><small>10</small></sup>  Ja neist võrsus patune võsu, Antiohhos Epifanes, kuningas Antiohhose poeg, kes oli olnud Roomas pantvangiks. Tema sai kuningaks Kreeka kuningriigi saja kolmekümne seitsmendal aastal. </p>
<p id="v11"><sup><small>11</small></sup>  Neil päevil tõusis Iisraelis jumalavallatuid mehi, kes hukutasid paljusid, üteldes: „Mingem ja ühinegem ümberkaudsete paganatega, sest sellest ajast peale, kui endid neist eraldasime, on meid tabanud palju õnnetusi!” </p>
<p id="v12"><sup><small>12</small></sup>  See kõne oli nende meelest hea. </p>
<p id="v13"><sup><small>13</small></sup>  Mõned rahva hulgast olid nõus ja läksid kuninga juurde ning tema andis neile loa talitada paganate kommete järgi. </p>
<p id="v14"><sup><small>14</small></sup>  Siis nad ehitasid Jeruusalemma maadluskooli paganate eeskujul. </p>
<p id="v15"><sup><small>15</small></sup>  Ja nad taastasid oma eesnahad ning taganesid pühast lepingust, ühinesid paganatega ja müüsid endid kurja tegema. </p>
<h2> Antiohhose sõjakäik </h2>
<p id="v16"><sup><small>16</small></sup>  Kui kuningriik oli Antiohhose meelest kindlustatud, siis ta tahtis saada ka Egiptuse kuningaks, et nõnda valitseda kahte kuningriiki. </p>
<p id="v17"><sup><small>17</small></sup>  Ta tungis Egiptusesse võimsa väehulgaga, sõjavankrite ja elevantidega, ratsaväe ja suure laevastikuga </p>
<p id="v18"><sup><small>18</small></sup>  ning hakkas sõdima Egiptuse kuninga Ptolemaiose vastu. Ptolemaios tundis aga tema ees hirmu ja põgenes ning paljud langesid mahalööduna. </p>
<p id="v19"><sup><small>19</small></sup>  Egiptuse kindlustatud linnad vallutati ja ta võttis Egiptusest sõjasaaki. </p>
<p id="v20"><sup><small>20</small></sup>  Kui Antiohhos oli Egiptust löönud, pöördus ta tagasi aastal sada nelikümmend kolm ja läks üles Iisraeli ja Jeruusalemma vastu võimsa sõjaväega. </p>
<p id="v21"><sup><small>21</small></sup>  Oma suures ülbuses tungis ta pühakotta ja võttis ära kuldaltari, lambijala ja kõik pühakoja riistad: </p>
<p id="v22"><sup><small>22</small></sup>  vaateleibade laua, ohvripeekrid, ohvriliuad, kullast suitsutusrohupannid, eesriide ja selle vanikud, ja kuldilustused, mis olid templi esiküljel. Ta riisus kõik ära. </p>
<p id="v23"><sup><small>23</small></sup>  Ta võttis ära hõbeda ja kulla ning hinnalised riistad. Ta võttis ära ka need peidetud varandused, mis ta leidis. </p>
<p id="v24"><sup><small>24</small></sup>  Ja olles ära võtnud kõik, läks ta oma maale. Ta pani toime ka veretöö ning kõneles suurustavaid sõnu. </p>
<p id="v25"><sup><small>25</small></sup>  Siis haaras Iisraeli suur lein kõigis tema asulais: </p>
<p id="v26"><sup><small>26</small></sup>  „Vürstid ja vanemad oigasid, neitsid ja noored mehed nõrkesid ning naiste kaunidus kadus. </p>
<p id="v27"><sup><small>27</small></sup>  Peig alustas nutulaulu ja mõrsjakambris istuja oli kurb. </p>
<p id="v28"><sup><small>28</small></sup>  Maa värises oma elanike pärast ja häbi kattis kogu Jaakobi soo.” </p>
<h2> Uus sõjakäik </h2>
<p id="v29"><sup><small>29</small></sup>  Kaks aastat pärast seda läkitas kuningas maksunõudjate ülema Juuda linnadesse. Ja see tuli Jeruusalemma võimsa sõjaväega. </p>
<p id="v30"><sup><small>30</small></sup>  Ta rääkis neile kavalalt rahusõnu ja nad uskusid teda. Aga äkitselt ta ründas linna ja lõi seda võimsa rünnakuga ning tappis palju Iisraeli rahvast. </p>
<p id="v31"><sup><small>31</small></sup>  Ta riisus linna, pani selle põlema ning kiskus maha selle hooned ja ümbritsevad müürid. </p>
<p id="v32"><sup><small>32</small></sup>  Naised ja lapsed viidi vangi ning karjad võeti ära. </p>
<p id="v33"><sup><small>33</small></sup>  Aga Taaveti linna nad kindlustasid suure ja tugeva müüriga, tugevate tornidega, ja see sai neile kindluseks. </p>
<p id="v34"><sup><small>34</small></sup>  Sinna paigutasid nad patuse rahva, nurjatud mehed, ja need kindlustasid endid seal. </p>
<p id="v35"><sup><small>35</small></sup>  Nad varusid sinna sõjariistu ning moona ja panid sinna Jeruusalemmast kogutud saagi. Ja sellest sai suur lõks. </p>
<p id="v36"><sup><small>36</small></sup>  „Sellest sai varitsuspaik pühamu vastu ja alaline kuri ähvardus Iisraelile. </p>
<p id="v37"><sup><small>37</small></sup>  Pühamu ümber valasid nad süütut verd ja rüvetasid ka pühamut. </p>
<p id="v38"><sup><small>38</small></sup>  Nende pärast siis Jeruusalemma elanikud põgenesid ja linn sai muulaste eluasemeks. See muutus oma järglastele võõraks ja tema oma lapsed jätsid ta maha. </p>
<p id="v39"><sup><small>39</small></sup>  Pühamu rüüstati otsekui kõrbeks, pühad muutusid leinaks, hingamispäevad teotuseks, au mitte millekski. </p>
<p id="v40"><sup><small>40</small></sup>  Nõnda suur kui oli olnud ta auhiilgus, nõnda suureks sai ta häbi, tema uhkusest sai lein.” </p>
<h2> Juudiusu tagakiusamine </h2>
<p id="v41"><sup><small>41</small></sup>  Kuningas kirjutas kogu oma kuningriigile, et kõik peavad saama üheks rahvaks </p>
<p id="v42"><sup><small>42</small></sup>  ja igaüks peab loobuma oma kombeist. Ja kõik rahvad alistusid kuninga käsule. </p>
<p id="v43"><sup><small>43</small></sup>  Ka paljudele Iisraeli lastele meeldis tema jumalateenistus ja nad ohverdasid ebajumalaile ning teotasid hingamispäeva. </p>
<p id="v44"><sup><small>44</small></sup>  Kuningas läkitas käskjalgade kaudu käsukirjad Jeruusalemma ja Juuda linnadesse, et need elaksid kommete järgi, mis maale olid võõrad, </p>
<p id="v45"><sup><small>45</small></sup>  ja loobuksid põletusohvreist, tapaohvreist ja joogiohvreist pühamus, teotaksid hingamispäevi ja pühi, </p>
<p id="v46"><sup><small>46</small></sup>  rüvetaksid pühamu ja selle pühitsetud mehed, </p>
<p id="v47"><sup><small>47</small></sup>  ehitaksid ohvrikünkaid, pühamuid ja ebajumalate kodasid, ohverdaksid sigu ja muid rüvedaid loomi, </p>
<p id="v48"><sup><small>48</small></sup>  jätaksid oma pojad ümber lõikamata ja rüvetaksid oma hinge kõigega, mis ei ole puhas, vaid on roojane, </p>
<p id="v49"><sup><small>49</small></sup>  nõnda et nad unustaksid Seaduse ja tühistaksid kõik selle korraldused. </p>
<p id="v50"><sup><small>50</small></sup>  Ja kes kuninga käsu järgi ei tee, peab surema. </p>
<p id="v51"><sup><small>51</small></sup>  Nii nagu olid kõik need sõnad, nõnda ta kirjutas tervele oma kuningriigile ja pani ülevaatajad kogu rahvale. Ta andis Juuda linnadele käsu ohverdada igas linnas. </p>
<p id="v52"><sup><small>52</small></sup>  Rahva hulgast kogunesid siis paljud nende ülevaatajate juurde, kõik, kes hülgasid Seaduse. Need tegid maal kurja </p>
<p id="v53"><sup><small>53</small></sup>  ning sundisid Iisraeli rahva pelgupaikadesse, kuhu iganes nad said endid peita. </p>
<p id="v54"><sup><small>54</small></sup>  Ja kislevikuu viieteistkümnendal päeval aastal sada nelikümmend viis püstitasid nad ohvrialtari peale „hävituse koletise” ja rajasid ohvrikünkaid ümberkaudseisse Juuda linnadesse. </p>
<p id="v55"><sup><small>55</small></sup>  Nad suitsutasid kodade uste ees ja tänavail. </p>
<p id="v56"><sup><small>56</small></sup>  Seaduse raamatud, mis nad leidsid, rebisid nad katki ja põletasid tules. </p>
<p id="v57"><sup><small>57</small></sup>  Kui kelleltki leiti lepinguraamat või kui keegi Seadusest kinni pidas, siis ta mõisteti surma kuninga otsuse kohaselt. </p>
<p id="v58"><sup><small>58</small></sup>  Kuust kuusse talitasid nad vägivaldselt Iisraelis kõigiga, keda nad linnades tabasid. </p>
<p id="v59"><sup><small>59</small></sup>  Ja iga kuu kahekümne viiendal päeval ohverdasid nad sellel altaril, mis oli põletusohvrialtari peal. </p>
<p id="v60"><sup><small>60</small></sup>  Naised, kes olid lasknud oma lapsed ümber lõigata, surmasid nad vastavalt käsule </p>
<p id="v61"><sup><small>61</small></sup>  ja nad poosid kaelapidi nende lapsukesed ja kodakondsed ning need, kes olid olnud ümberlõikajaiks. </p>
<p id="v62"><sup><small>62</small></sup>  Aga paljud Iisraelist kinnitasid endid ja otsustasid, et nad ei söö rüvedat. </p>
<p id="v63"><sup><small>63</small></sup>  Nad tahtsid pigem surra kui ennast toitudega rüvetada ja rikkuda püha lepingut. Ja nad suridki. </p>
<p id="v64"><sup><small>64</small></sup>  Jah, suur karistus lasus rängalt Iisraeli peal. </p>
<br/>
<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/et/Bible/1_Maccabees/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/et/Bible/1_Maccabees/2">
          <span class="pr-2">Esimene Makkabite raamat - Peatükk 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
