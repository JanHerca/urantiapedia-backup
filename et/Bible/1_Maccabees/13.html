<!--
title: Esimene Makkabite raamat - Peatükk 13
description: 
published: true
date: 2022-9-13T22:41:6Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/1_Maccabees/12">Esimene Makkabite raamat - Peatükk 12</a></td>
        <td><a href="/et/Bible/1_Maccabees/Index">Indeks</a></td>
        <td><a href="/et/Bible/1_Maccabees/14">Esimene Makkabite raamat - Peatükk 14</a></td>
      </tr>
    </tbody>
  </table>
</figure>
<h2> Siimon saab ülempreestriks </h2>
<p id="v1"><sup><small>1</small></sup>  Kui Siimon kuulis, et Trüfon oli kogunud suure sõjaväe Juudamaale tulekuks ja selle hävitamiseks, </p>
<p id="v2"><sup><small>2</small></sup>  ja kui ta nägi, et rahvas oli hirmul ja kartis, siis ta läks üles Jeruusalemma ja kogus rahva kokku. </p>
<p id="v3"><sup><small>3</small></sup>  Ta julgustas neid ning ütles neile: „Teie teate ise, mida mina ja minu vennad ja minu isakoda oleme teinud Seaduse ja pühamu heaks, ja missugust võitlust ja hädasid me oleme näinud. </p>
<p id="v4"><sup><small>4</small></sup>  Sellepärast on kõik minu vennad hukkunud Iisraeli eest ja mina üksi olen järele jäänud. </p>
<p id="v5"><sup><small>5</small></sup>  Nüüd ärgu sündigu minuga seda, et säästaksin oma hinge ükskõik missugusel viletsusajal! Sest mina ei ole parem kui mu vennad. </p>
<p id="v6"><sup><small>6</small></sup>  Tõesti, ma tahan kätte maksta oma rahva ja pühamu eest, meie naiste ja laste eest, sest kõik paganad on vihavaenus ühinenud meie hävitamiseks.” </p>
<p id="v7"><sup><small>7</small></sup>  Ja rahva vaim elustus, niipea kui nad neid sõnu kuulsid. </p>
<p id="v8"><sup><small>8</small></sup>  Nad vastasid suure häälega ning ütlesid: „Sina oled meie juht Juuda ja sinu venna Joonatani asemel! </p>
<p id="v9"><sup><small>9</small></sup>  Juhi sina meie võitlust ja me teeme kõike, mida sa käsid!” </p>
<p id="v10"><sup><small>10</small></sup>  Siis ta kogus kõik võitlusvõimelised mehed, laskis kiiresti valmis ehitada Jeruusalemma müürid ning kindlustas seda ümberringi. </p>
<p id="v11"><sup><small>11</small></sup>  Ja ta läkitas Joppesse Joonatani, Absalomi poja, ja koos temaga küllalt suure väeosa, kes ajas seal olijad välja ja jäi ise sinna. </p>
<h2> Siimon tõrjub Trüfoni Juudamaalt </h2>
<p id="v12"><sup><small>12</small></sup>  Nüüd lahkus Trüfon Ptolemaisist suure sõjaväega, et minna Juudamaale, ja Joonatan oli vangina temaga kaasas. </p>
<p id="v13"><sup><small>13</small></sup>  Siimon aga lõi leeri üles Adidasse, lagendiku äärde. </p>
<p id="v14"><sup><small>14</small></sup>  Kui Trüfon teada sai, et Siimon oli astunud oma venna Joonatani asemele ja tahab hakata temaga sõdima, siis ta läkitas tema juurde saadikud ütlema nõnda: </p>
<p id="v15"><sup><small>15</small></sup>  „Selle raha pärast, mida sinu vend Joonatan võlgneb kuninglikule varakambrile ametite eest, mis tal on olnud, peame teda kinni. </p>
<p id="v16"><sup><small>16</small></sup>  Saada nüüd sada talenti hõbedat ja kaks tema poega pandiks, et ta vabaks saades meist ei taganeks, siis me vabastame tema!” </p>
<p id="v17"><sup><small>17</small></sup>  Siimon sai aru küll, et nad temale valet rääkisid, ometi andis ta käsu tuua raha ja pojad, et mitte saada rahva suure viha aluseks </p>
<p id="v18"><sup><small>18</small></sup>  ja et ei öeldaks: „Sellepärast, et ta ei ole saatnud temale raha ja poegi, on Joonatan hukkunud.” </p>
<p id="v19"><sup><small>19</small></sup>  Ta saatis siis pojad ja sada talenti, aga Trüfon oligi valetanud ega vabastanud Joonatani. </p>
<p id="v20"><sup><small>20</small></sup>  Seejärel tuli Trüfon, et maale kallale tungida ja seda rüüstata. Ta läks kõverat teed Adoora kaudu, aga Siimon ja tema sõjavägi liikusid kõrvuti temaga igasse paika, kuhu ta iganes läks. </p>
<p id="v21"><sup><small>21</small></sup>  Kindluses olijad läkitasid nüüd saadikud Trüfoni juurde, et ta kiiresti tuleks nende juurde läbi kõrbe ja saadaks neile moona. </p>
<p id="v22"><sup><small>22</small></sup>  Siis seadis Trüfon minekuvalmis kogu oma ratsaväe. Aga selsamal ööl sadas väga palju lund ja lume pärast ei saanud ta tulla, vaid asus teele ja läks Gileadi. </p>
<p id="v23"><sup><small>23</small></sup>  Aga jõudes Baskama lähedale, surmas ta Joonatani, kes maeti sinna. </p>
<p id="v24"><sup><small>24</small></sup>  Trüfon pöördus siis tagasi ja läks oma maale. </p>
<h2> Siimon matab Joonatani luud </h2>
<p id="v25"><sup><small>25</small></sup>  Siimon aga laskis tuua oma venna Joonatani luud ja mattis need Moodeini, tema vanemate linna. </p>
<p id="v26"><sup><small>26</small></sup>  Ja kogu Iisrael leinas teda väga ning kaua aega. </p>
<p id="v27"><sup><small>27</small></sup>  Siimon ehitas oma isa ja vendade hauale kõrge, kaugelt nähtava ehitise, tahutud kividega esi- ja tagaküljel. </p>
<p id="v28"><sup><small>28</small></sup>  Selle peale püstitas ta seitse püramiidi üksteisega vastakuti: isale, emale ja neljale vennale. </p>
<p id="v29"><sup><small>29</small></sup>  Ja püramiidide peale tegi ta kunstipärased kaunistused, paigutas ümberringi suured sambad, sammaste peale täieliku sõjavarustuse igaveseks mälestuseks, ja sõjariistade kõrvale kivisse raiutud laevad, nähtavad kõigile meresõitjaile. </p>
<p id="v30"><sup><small>30</small></sup>  See haud, mille ta Moodeinis tegi, seisab tänapäevani. </p>
<h2> Demeetrios tunnustab Siimonit </h2>
<p id="v31"><sup><small>31</small></sup>  Aga Trüfon käitus petlikult noore kuninga Antiohhosega ja tappis ta. </p>
<p id="v32"><sup><small>32</small></sup>  Ta ise sai siis tema asemel kuningaks, pani Aasia krooni enesele pähe ja tegi maale suurt kahju. </p>
<p id="v33"><sup><small>33</small></sup>  Siimon taastas aga Juuda kindlused, ümbritses need kõrgete tornide ja tugevate müüridega koos väravate ja riividega, ning varus kindlustesse toidumoona. </p>
<p id="v34"><sup><small>34</small></sup>  Siimon valis siis mehed ja läkitas need kuningas Demeetriose juurde, et nõutada maale maksukergendust, sest kõik Trüfoni teod olid riisumised. </p>
<p id="v35"><sup><small>35</small></sup>  Ja kuningas Demeetrios läkitas temale nõusoleku, vastas temale ning kirjutas talle niisuguse kirja: </p>
<p id="v36"><sup><small>36</small></sup>  „Kuningas Demeetrios tervitab ülempreestrit ja kuninga sõpra Siimonit, ka vanemaid ja juudi rahvast! </p>
<p id="v37"><sup><small>37</small></sup>  Kuldkrooni ja palmioksa, mis te olete saatnud, oleme kätte saanud, ja me oleme valmis tegema teiega täielikku rahu ning kirjutama ametimeestele, et nad annaksid teile maksukergenduse. </p>
<p id="v38"><sup><small>38</small></sup>  Mis me teie kohta oleme kindlaks määranud, see jääb kindlaks, ja kindlused, mis te olete ehitanud, kuulugu teile! </p>
<p id="v39"><sup><small>39</small></sup>  Me andestame teile ka tänapäevani juhtunud eksimused ja väärsammud, ja kroonimaksu, milleks olete kohustatud; ka muud maksu, mida Jeruusalemmas on makstud, ei tule enam maksta. </p>
<p id="v40"><sup><small>40</small></sup>  Kui mõned teie seast sobivad meie ihukaitsesse, siis võetagu nad sinna! Ja meie vahel olgu rahu!” </p>
<p id="v41"><sup><small>41</small></sup>  Saja seitsmekümnendal aastal võeti paganate ike Iisraeli pealt. </p>
<p id="v42"><sup><small>42</small></sup>  Ja rahvas hakkas kirjutama ürikuis ja lepinguis: „Siimoni, juutide suure ülempreestri, väepealiku ja valitseja esimesel aastal.” </p>
<h2> Siimon vallutab Geseri </h2>
<p id="v43"><sup><small>43</small></sup>  Neil päevil lõi Siimon leeri üles Geseri ette ja piiras seda sõjaväega. Ta valmistas ründemasina, tõi selle linna alla ning purustas ühe torni ja vallutas selle. </p>
<p id="v44"><sup><small>44</small></sup>  Ründemasinas olijad sööstsid nüüd linna ja linnas sündis suur segadus. </p>
<p id="v45"><sup><small>45</small></sup>  Linna elanikud koos naiste ja lastega läksid üles müürile, käristasid oma riided lõhki ja kisendasid suure häälega, anudes, et Siimon annaks neile rahukäe. </p>
<p id="v46"><sup><small>46</small></sup>  Nad ütlesid: „Ära talita meiega meie süütegusid mööda, vaid talita oma halastust mööda!” </p>
<p id="v47"><sup><small>47</small></sup>  Siis leppis Siimon nendega kokku ega sõdinud enam nende vastu. Aga ta ajas nad linnast välja ja puhastas kojad, kus ebajumalakujud sees olid, ning läks siis sisse lauldes ja kiites. </p>
<p id="v48"><sup><small>48</small></sup>  Ja ta kõrvaldas sealt kõik rüveduse ning pani sinna mehi, kes Seadusest kinni pidasid. Ta kindlustas linna veelgi ja ehitas sinna enesele eluaseme. </p>
<h2> Siimon vallutab Jeruusalemma kindluse </h2>
<p id="v49"><sup><small>49</small></sup>  Aga Jeruusalemma kindluses olijaid takistati maale minemast ja maalt tulemast, ostmast ja müümast, ja neil oli väga suur puudus ning paljud neist surid nälga. </p>
<p id="v50"><sup><small>50</small></sup>  Nad hüüdsid siis Siimoni poole, et nad saaksid rahukäe. Ja tema andis selle neile. Aga ta ajas ka nemad sealt välja ja puhastas kindluse saastast. </p>
<p id="v51"><sup><small>51</small></sup>  Ta läks sinna teise kuu kahekümne kolmandal päeval aastal sada seitsekümmend üks tänulauludega ja palmioksi kandes, kannelde, simblite ja naablite ning kiitus- ja ülistuslaulude kõlades, et suur vaenlane oli Iisraelist hävitatud. </p>
<p id="v52"><sup><small>52</small></sup>  Ja ta seadis, et seda päeva tuli igal aastal rõõmuga pühitseda. Siis ta kindlustas kindluse kõrval olevat templimäge veel rohkem ja asus ise omastega sinna. </p>
<p id="v53"><sup><small>53</small></sup>  Kui nüüd Siimon nägi, et tema poeg Johannes oli võimekas mees, siis ta pani tema kogu sõjaväe juhiks. Ja Johannes asus Geserisse. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/1_Maccabees/12">Esimene Makkabite raamat - Peatükk 12</a></td>
        <td><a href="/et/Bible/1_Maccabees/Index">Indeks</a></td>
        <td><a href="/et/Bible/1_Maccabees/14">Esimene Makkabite raamat - Peatükk 14</a></td>
      </tr>
    </tbody>
  </table>
</figure>
