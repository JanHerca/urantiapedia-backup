<!--
title: Teine Moosese raamat - Peatükk 30
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Exodus/29">Teine Moosese raamat - Peatükk 29</a></td>
        <td><a href="/et/Bible/Exodus/Index">Indeks</a></td>
        <td><a href="/et/Bible/Exodus/31">Teine Moosese raamat - Peatükk 31</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Tee suitsutusaltar suitsutusohvri toomiseks; tee see akaatsiapuust! </p>
<p id="v2"><sup><small>2</small></sup>  See olgu küünar pikk ja küünar lai, neljanurgeline ja kaks küünart kõrge; selle sarved olgu sellega ühest tükist! </p>
<p id="v3"><sup><small>3</small></sup>  Karda see puhta kullaga, selle pealis, küljed ümberringi ja sarved; ja tee sellele kuldäär ümber! </p>
<p id="v4"><sup><small>4</small></sup>  Tee kaks kuldrõngast selle ääre alla kahele poole; tee need kumbagi külge; need olgu asemeiks kangidele, millega seda kantakse! </p>
<p id="v5"><sup><small>5</small></sup>  Tee kangid akaatsiapuust ja karda need kullaga! </p>
<p id="v6"><sup><small>6</small></sup>  Pane see tunnistuslaeka ees oleva eesriide ette, kohastikku tunnistuslaeka peal oleva lepituskaanega, kus ma ennast sulle ilmutan! </p>
<p id="v7"><sup><small>7</small></sup>  Ja Aaron põletagu selle peal healõhnalist suitsutusrohtu; ta põletagu seda igal hommikul, kui ta lampe korraldab! </p>
<p id="v8"><sup><small>8</small></sup>  Ja kui Aaron õhtul lampe üles seab, siis ta põletagu nõndasamuti; see olgu teie tulevastele põlvedele alaline suitsutusohver Issanda palge ees! </p>
<p id="v9"><sup><small>9</small></sup>  Ärge ohverdage selle peal võõrast suitsutusrohtu ega põletus- või roaohvrit; selle peale ärge valage ka joogiohvrit! </p>
<p id="v10"><sup><small>10</small></sup>  Ja kord aastas toimetagu Aaron selle sarvede peal lepitust: põlvest põlve toimetagu ta kord aastas selle lepitust patu-lepitusohvri verega! See on väga püha Issandale.” </p>
<p id="v11"><sup><small>11</small></sup>  Ja Issand rääkis Moosesega, öeldes: </p>
<p id="v12"><sup><small>12</small></sup>  „Kui sa arvestad Iisraeli laste päid, neid, kes ära loetakse, siis andku iga mees oma hinge eest lunaraha Issandale, et neid ei tabaks nuhtlus, kui nad ära loetakse! <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  Igaüks, kes astub äraloetavate hulka, andku pool seeklit püha seekli järgi, kakskümmend geera seeklis; tõstelõiv Issandale on pool seeklit. </p>
<p id="v14"><sup><small>14</small></sup>  Igaüks, kes astub äraloetavate hulka, kakskümmend aastat vana ja üle selle, peab andma Issandale tõstelõivu! </p>
<p id="v15"><sup><small>15</small></sup>  Rikas ärgu andku rohkem ja kehv ärgu andku vähem kui pool seeklit, kui te annate Issandale tõstelõivu lepituseks oma hingede eest! </p>
<p id="v16"><sup><small>16</small></sup>  Võta Iisraeli lastelt lepitusraha ja kasuta seda kogudusetelgi teenistuseks; see meenutagu Issanda ees Iisraeli lapsi, et saaksite lepitust oma hingedele!” </p>
<p id="v17"><sup><small>17</small></sup>  Ja Issand rääkis Moosesega, öeldes: </p>
<p id="v18"><sup><small>18</small></sup>  „Tee pesemise jaoks vasknõu ja selle vaskjalg; pane see kogudusetelgi ja altari vahele ja vala sellesse vett! </p>
<p id="v19"><sup><small>19</small></sup>  Aaron ja tema pojad pesku selles oma käsi ja jalgu! </p>
<p id="v20"><sup><small>20</small></sup>  Kui nad lähevad kogudusetelki, siis nad peavad endid veega pesema, et nad ei sureks; nõndasamuti, kui nad astuvad teenistuseks altari juurde, et süüdata tuleohvrit Issandale. </p>
<p id="v21"><sup><small>21</small></sup>  Nad peavad pesema oma käsi ja jalgu, et nad ei sureks. See olgu neile igaveseks seadluseks, temale ja ta soole põlvest põlve!” </p>
<p id="v22"><sup><small>22</small></sup>  Ja Issand rääkis Moosesega, öeldes: </p>
<p id="v23"><sup><small>23</small></sup>  „Ja sina võta enesele parimaid palsameid: viissada seeklit sula mürri, ja pool osa sellest, kakssada viiskümmend seeklit, healõhnalist kaneeli, ja kakssada viiskümmend seeklit lõhnavat kalmust, <sup id="cite2"><a href="#fn2">[2]</a></sup></p>
<p id="v24"><sup><small>24</small></sup>  ja viissada seeklit kassiat püha seekli järgi, ja kolm toopi oliiviõli, </p>
<p id="v25"><sup><small>25</small></sup>  ja valmista sellest püha võideõli, rohusegajate viisil segatud salvi; see olgu pühaks võideõliks! </p>
<p id="v26"><sup><small>26</small></sup>  Võia sellega kogudusetelki ja tunnistuslaegast, </p>
<p id="v27"><sup><small>27</small></sup>  lauda ja kõiki selle riistu, lambijalga ja selle riistu, suitsutusaltarit, </p>
<p id="v28"><sup><small>28</small></sup>  põletusohvri altarit ja kõiki selle riistu, pesemisnõu ja selle jalga! </p>
<p id="v29"><sup><small>29</small></sup>  Ja pühitse neid, et need oleksid väga pühad: igaüks, kes neid puudutab, saab pühaks. </p>
<p id="v30"><sup><small>30</small></sup>  Ja võia Aaronit ja tema poegi ja pühitse nad mulle preestriteks! </p>
<p id="v31"><sup><small>31</small></sup>  Ja räägi Iisraeli lastega ning ütle: See olgu teile põlvest põlve minu püha võideõli! </p>
<p id="v32"><sup><small>32</small></sup>  Tavalise inimese ihu peale ei tohi seda valada ja niisugust segu ei tohi te järele teha: see on püha ja see olgu püha ka teile! </p>
<p id="v33"><sup><small>33</small></sup>  Igaüks, kes valmistab niisugust võiet ja annab seda mõnele võõrale, kaotatagu oma rahva seast!” </p>
<p id="v34"><sup><small>34</small></sup>  Ja Issand ütles Moosesele: „Võta enesele healõhnalisi aineid: lõhnavat vaiku, teokarpe ja galbanit - healõhnalisi aineid ja puhast viirukit võrdsetes osades - </p>
<p id="v35"><sup><small>35</small></sup>  ja valmista neist rohusegajate viisil suitsutusrohi: soolane, puhas, püha! </p>
<p id="v36"><sup><small>36</small></sup>  Osa sellest hõõru peeneks ja pane tunnistuslaeka ette kogudusetelgis, sinna, kus ma ennast sulle ilmutan; see olgu teile kõige püham! </p>
<p id="v37"><sup><small>37</small></sup>  Suitsutusrohtu, mida sa teed selle segu kohaselt, ei tohi te endile teha: Issandale kuuluvana olgu see sulle püha! </p>
<p id="v38"><sup><small>38</small></sup>  Igaüks, kes teeb midagi niisugust, et seda mõnuga nautida, kaotatagu oma rahva seast!” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Exodus/29">Teine Moosese raamat - Peatükk 29</a></td>
        <td><a href="/et/Bible/Exodus/Index">Indeks</a></td>
        <td><a href="/et/Bible/Exodus/31">Teine Moosese raamat - Peatükk 31</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 30:12-16 <i>Inimeste nummerdamine</i>: <a href="/et/The_Urantia_Book/88#p1_6">Ur 88:1.6</a>. </li>
  <li id="fn2"><a href="#cite2">↑</a> 30:23-30 <i>Lepitusõli</i>: <a href="/et/The_Urantia_Book/28#p5_13">Ur 28:5.13</a>. </li>
</ol>
</div>
