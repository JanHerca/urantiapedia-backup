<!--
title: Teine Moosese raamat - Peatükk 21
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Exodus/20">Teine Moosese raamat - Peatükk 20</a></td>
        <td><a href="/et/Bible/Exodus/Index">Indeks</a></td>
        <td><a href="/et/Bible/Exodus/22">Teine Moosese raamat - Peatükk 22</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja need on seadused, mis sa pead panema nende ette: </p>
<p id="v2"><sup><small>2</small></sup>  kui sa ostad sulaseks heebrealase, siis ta teenigu kuus aastat, aga seitsmendal saagu ta vabaks lunamaksuta. </p>
<p id="v3"><sup><small>3</small></sup>  Kui ta tuli üksinda, mingu ta ka üksinda; kui ta oli naisemees, mingu naine koos temaga. </p>
<p id="v4"><sup><small>4</small></sup>  Kui ta isand andis temale naise ja see sünnitas temale poegi või tütreid, siis naine ja lapsed jäävad isandale, aga tema mingu üksinda. </p>
<p id="v5"><sup><small>5</small></sup>  Aga kui sulane ütleb kindla meelega: Ma armastan oma isandat, naist ja lapsi, ma ei taha vabaks saada, </p>
<p id="v6"><sup><small>6</small></sup>  siis tema isand viigu ta Jumala ette ja seadku ukse või piitjala juurde: ta isand torgaku tal kõrv naaskliga läbi ja ta teenigu igavesti. </p>
<p id="v7"><sup><small>7</small></sup>  Kui keegi müüb oma tütre teenijaks, siis see ei tohi sulaste taoliselt ära minna. </p>
<p id="v8"><sup><small>8</small></sup>  Kui ta ei meeldi oma isandale, kes tema on määranud enesele, siis lasku see teda lunastada; aga tal ei ole luba teda müüa võõrale rahvale, kui ta tema hülgab. </p>
<p id="v9"><sup><small>9</small></sup>  Aga kui ta määrab tema oma pojale, siis ta peab temale andma tütre õigused. </p>
<p id="v10"><sup><small>10</small></sup>  Kui ta võtab enesele veel teise naise, siis ei tohi esimesele vähendada toitu, katet ja abieluõigust. </p>
<p id="v11"><sup><small>11</small></sup>  Aga kui ta tema suhtes ei täida neid kolme tingimust, siis ta võib maksuta ära minna, ilma lunarahata. </p>
<p id="v12"><sup><small>12</small></sup>  Kes teist inimest lööb, nõnda et see sureb, seda tuleb karistada surmaga! </p>
<p id="v13"><sup><small>13</small></sup>  Aga kui ta teda ei ole varitsenud, vaid Jumal on lasknud ta tema kätte sattuda, siis ma määran sulle ühe paiga, kuhu ta võib põgeneda. </p>
<p id="v14"><sup><small>14</small></sup>  Aga kui keegi on riivatu oma ligimese vastu, tappes tema kavalusega, siis sa pead tema võtma surmamiseks isegi mu altari eest! </p>
<p id="v15"><sup><small>15</small></sup>  Kes lööb oma isa või ema, seda karistatagu surmaga! </p>
<p id="v16"><sup><small>16</small></sup>  Kes röövib inimese, kas ta selle müüb või see leitakse tema käest, seda karistatagu surmaga! </p>
<p id="v17"><sup><small>17</small></sup>  Kes neab oma isa või ema, seda karistatagu surmaga! </p>
<p id="v18"><sup><small>18</small></sup>  Kui mehed riidlevad ja üks lööb teist kivi või tööriistaga, nõnda et teine ei sure, vaid lamab asemel, </p>
<p id="v19"><sup><small>19</small></sup>  siis on lööja süüta, kui teine tõuseb üles ja saab õues kepi najal käia; ometi peab ta temale tasuma viidetud aja eest ja hoolitsema, et ta saaks terveks. </p>
<p id="v20"><sup><small>20</small></sup>  Kui keegi lööb kepiga oma sulast või teenijat, nõnda et ta tema käe all sureb, siis tuleb teda karistada. </p>
<p id="v21"><sup><small>21</small></sup>  Aga kui too jääb veel päevaks või paariks elama, siis ei tule teda karistada, sest too oli ju ostetud tema raha eest. </p>
<p id="v22"><sup><small>22</small></sup>  Kui mehed taplevad ja tõukavad lapseootel naist, nõnda et see enneaegselt sünnitab, muud kahju aga ei teki, siis tuleb süüdlast rahaga karistada; nõnda nagu naise mees temalt nõuab, nõnda andku ta seda nurisünnituse pärast. </p>
<p id="v23"><sup><small>23</small></sup>  Aga kui tekib kahju, siis tuleb anda hing hinge vastu, <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v24"><sup><small>24</small></sup>  silm silma vastu, hammas hamba vastu, käsi käe vastu, jalg jala vastu, <sup id="cite3"><a href="#fn3">[3]</a></sup></p>
<p id="v25"><sup><small>25</small></sup>  põletus põletuse vastu, haav haava vastu, vorp vorbi vastu. </p>
<p id="v26"><sup><small>26</small></sup>  Kui keegi lööb oma sulase või teenija silma ja rikub selle, siis ta peab tema silma pärast vabaks laskma. </p>
<p id="v27"><sup><small>27</small></sup>  Ja kui ta lööb oma sulasel või teenijal hamba välja, siis ta peab tema hamba pärast vabaks laskma. </p>
<p id="v28"><sup><small>28</small></sup>  Kui härg kaevleb surnuks mehe või naise, siis tuleb härg kividega surnuks visata ja tema liha ei tohi süüa, härja omanik aga on süüta. <sup id="cite4"><a href="#fn4">[4]</a></sup></p>
<p id="v29"><sup><small>29</small></sup>  Aga kui seesama härg oli varem kaevleja ja selle omanikku hoiatati juba ammu, ent tema ei takista seda ja härg tapab mehe või naise, siis visatagu härg kividega surnuks ja surmatagu ka ta omanik! </p>
<p id="v30"><sup><small>30</small></sup>  Kui temale aga määratakse lunastushind, siis ta peab andma niipalju hinge lunaraha, kui temale määratakse. <sup id="cite5"><a href="#fn5">[5]</a></sup></p>
<p id="v31"><sup><small>31</small></sup>  Kui see härg kaevleb poega või tütart, siis tuleb temaga talitada sellesama seaduse järgi. </p>
<p id="v32"><sup><small>32</small></sup>  Kui härg kaevleb sulast või teenijat, siis tuleb nende isandale anda kolmkümmend hõbeseeklit, härg aga visatagu kividega surnuks! </p>
<p id="v33"><sup><small>33</small></sup>  Kui keegi jätab kaevu lahti või kaevab kaevu, aga ei kata seda, mille tõttu langeb sinna härg või eesel, </p>
<p id="v34"><sup><small>34</small></sup>  siis peab kaevu omanik andma hüvituse; ta tasugu looma omanikule rahas, aga korjus jäägu temale. </p>
<p id="v35"><sup><small>35</small></sup>  Kui kellegi härg kaevleb surnuks teise mehe härja, siis tuleb elus härg müüa ja raha pooleks jagada; ka surnud härg tuleb poolitada. </p>
<p id="v36"><sup><small>36</small></sup>  Aga kui on teada, et see härg oli juba varem kaevleja ja selle omanik ei ole seda takistanud, siis ta peab selle täiesti asendama: härg härja vastu; aga korjus jäägu temale. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Exodus/20">Teine Moosese raamat - Peatükk 20</a></td>
        <td><a href="/et/Bible/Exodus/Index">Indeks</a></td>
        <td><a href="/et/Bible/Exodus/22">Teine Moosese raamat - Peatükk 22</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 21:23 <i># 1 Elu elu eest</i>: <a href="/et/The_Urantia_Book/89#p6_7">Ur 89:6.7</a>.  <i>Elu elu eest</i>: <a href="/et/The_Urantia_Book/70#p10_9">Ur 70:10.9</a>. </li>
  <li id="fn2"><a href="#cite2">↑</a> 21:23-24 <i>Silmast silma</i>: <a href="/et/The_Urantia_Book/70#p10_9">Ur 70:10.9</a>. </li>
  <li id="fn3"><a href="#cite3">↑</a> 21:24 <i>Silmast silma, hambast hamba</i>: <a href="/et/The_Urantia_Book/140#p6_9">Ur 140:6.9</a>.  <i>Silmast silma</i>: <a href="/et/The_Urantia_Book/159#p5_11">Ur 159:5.11</a>.  <i>Silmast silma, hambast hamba</i>: <a href="/et/The_Urantia_Book/140#p8_5">Ur 140:8.5</a>. </li>
  <li id="fn4"><a href="#cite4">↑</a> 21:28 <i>rahalised kahjud</i>: <a href="/et/The_Urantia_Book/70#p10_12">Ur 70:10.12</a>. </li>
  <li id="fn5"><a href="#cite5">↑</a> 21:30 <i>Asendaja ja lunaraha</i>: <a href="/et/The_Urantia_Book/89#p7_1">Ur 89:7.1</a>. </li>
</ol>
</div>
