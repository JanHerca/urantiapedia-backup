<!--
title: Saalomoni Õpetus- e Vanasõnad - Peatükk 1
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/et/Bible/Proverbs/Index">Indeks</a></td>
        <td><a href="/et/Bible/Proverbs/2">Saalomoni Õpetus- e Vanasõnad - Peatükk 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Saalomoni, Taaveti poja, Iisraeli kuninga õpetussõnad </p>
<p id="v2"><sup><small>2</small></sup>  tarkuse ja õpetuse tundmaõppimiseks, mõistlike sõnade mõistmiseks, </p>
<p id="v3"><sup><small>3</small></sup>  et võtta õpetust targaks käitumiseks, õigluseks ja õiguseks ning õigeks eluviisiks, </p>
<p id="v4"><sup><small>4</small></sup>  et anda kogenematuile oidu, noortele teadmisi ja otsustusvõimet - </p>
<p id="v5"><sup><small>5</small></sup>  kes tark on, see kuuleb seda ja võtab veelgi enam õpetust; kes aru saab, see omandab oskuse </p>
<p id="v6"><sup><small>6</small></sup>  õpetus- ja tähendamissõnade, tarkade meeste ütluste ja nende mõistatuste mõistmiseks. </p>
<p id="v7"><sup><small>7</small></sup>  Issanda kartus on tunnetuse algus, meeletud põlgavad tarkust ja õpetust. <sup id="cite1"><a href="#fn1">[1]</a></sup></p>
<p id="v8"><sup><small>8</small></sup>  Kuule, mu poeg, oma isa õpetust ja ära jäta tähele panemata oma ema juhatust, <sup id="cite2"><a href="#fn2">[2]</a></sup></p>
<p id="v9"><sup><small>9</small></sup>  sest need on su peale ilupärjaks ja kaela ümber keeks! </p>
<p id="v10"><sup><small>10</small></sup>  Mu poeg! Kui patused sind ahvatlevad, siis ära nõustu! </p>
<p id="v11"><sup><small>11</small></sup>  Kui nad ütlevad: „Tule meiega! Varitseme verd, luurame süütut ilma põhjuseta, </p>
<p id="v12"><sup><small>12</small></sup>  neelame neid otsekui surmavald, elusalt ja tervelt nagu haudaminejaid, </p>
<p id="v13"><sup><small>13</small></sup>  küllap me siis leiame kõiksugust kallist vara ja täidame oma kojad saagiga. </p>
<p id="v14"><sup><small>14</small></sup>  Heida liisku meie keskel ja meil kõigil olgu ühine kukkur!” - </p>
<p id="v15"><sup><small>15</small></sup>  siis, mu poeg, ära mine nendega seda teed, hoia oma jalg nende radadelt! </p>
<p id="v16"><sup><small>16</small></sup>  Sest nende jalad jooksevad kurja poole ja nad tõttavad verd valama. </p>
<p id="v17"><sup><small>17</small></sup>  Ent asjatu on võrku laotada kõigi tiivuliste nähes: </p>
<p id="v18"><sup><small>18</small></sup>  sest nad varitsevad omaenese verd, luuravad omaenese hinge. </p>
<p id="v19"><sup><small>19</small></sup>  Niisugune tee on igaühel, kes ahnitseb kasu: selle omanikult võetakse hing. </p>
<p id="v20"><sup><small>20</small></sup>  Tarkus hüüab tänavail, annab oma häält kuulda turgudel, </p>
<p id="v21"><sup><small>21</small></sup>  kisendab lärmakates paikades, kõneleb oma sõnu linnaväravate suus: </p>
<p id="v22"><sup><small>22</small></sup>  „Kui kaua te, rumalad, armastate rumalust? Kui kaua meeldib hooplejail hoobelda ja alpidel vihata teadmist? </p>
<p id="v23"><sup><small>23</small></sup>  Pöörduge minu noomimise alla! Vaata, ma lasen teile voolata oma vaimu, teen teile teatavaks oma sõnad. <sup id="cite3"><a href="#fn3">[3]</a></sup></p>
<p id="v24"><sup><small>24</small></sup>  Et ma olen kutsunud, aga te olete tõrkunud, olen sirutanud oma käe, aga ükski pole tähele pannud, <sup id="cite4"><a href="#fn4">[4]</a></sup></p>
<p id="v25"><sup><small>25</small></sup>  ja et te pole hoolinud mitte ühestki minu nõust ega ole tahtnud mu noomimist, </p>
<p id="v26"><sup><small>26</small></sup>  siis naeran minagi teie õnnetust, pilkan, kui teie kohkumine tuleb, </p>
<p id="v27"><sup><small>27</small></sup>  kui teie kohkumine tormina tuleb ja teie õnnetus tuulekeerisena saabub, kui häda ja ahastus teile kallale kipuvad. </p>
<p id="v28"><sup><small>28</small></sup>  Siis nad hüüavad mind, aga mina ei vasta, otsivad mind, aga ei leia. </p>
<p id="v29"><sup><small>29</small></sup>  Sellepärast et nad on vihanud tunnetust ega ole valinud Issanda kartust, </p>
<p id="v30"><sup><small>30</small></sup>  et nad ei ole hoolinud minu nõust, vaid on põlastanud kõiki mu noomitusi, </p>
<p id="v31"><sup><small>31</small></sup>  peavad nad siis sööma oma tegude vilja ja küllastuma oma kavatsustest. </p>
<p id="v32"><sup><small>32</small></sup>  Sest rumalaid tapab nende taganemine ja alpe hukkab nende hooletus. </p>
<p id="v33"><sup><small>33</small></sup>  Aga kes mind kuulab, võib julgesti elada ja olla muretu, kurja kartmata.” <sup id="cite5"><a href="#fn5">[5]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/et/Bible/Proverbs/Index">Indeks</a></td>
        <td><a href="/et/Bible/Proverbs/2">Saalomoni Õpetus- e Vanasõnad - Peatükk 2</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 1:7 <i>Jumala kartusest algab tarkus</i>: <a href="/et/The_Urantia_Book/68#p3_3">Ur 68:3.3</a>.  <i>Jumala kartusest algab tarkus</i>: <a href="/et/The_Urantia_Book/149#p6_5">Ur 149:6.5</a>.  <i>Issanda kartusest saab alguse tarkus</i>: <a href="/et/The_Urantia_Book/131#p2_6">Ur 131:2.6</a>.  <i>Hirmu tähendused</i>: <a href="/et/The_Urantia_Book/149#p6_3">Ur 149:6.3</a>. </li>
  <li id="fn2"><a href="#cite2">↑</a> 1:8-16 <i>Poegade õpetus</i>: <a href="/et/The_Urantia_Book/95#p4_2">Ur 95:4.2</a>. </li>
  <li id="fn3"><a href="#cite3">↑</a> 1:23 <i>Püha Vaim</i>: <a href="/et/The_Urantia_Book/34#p4_1">Ur 34:4.1</a>.  <i>Jumala Vaim (Püha Vaim)</i>: <a href="/et/The_Urantia_Book/8#p5_5">Ur 8:5.5</a>.  <i>Vaim inimeses (Püha Vaim)</i>: <a href="/et/The_Urantia_Book/103#p1_6">Ur 103:1.6</a>.  <i>Jumala Vaim (Püha Vaim)</i>: <a href="/et/The_Urantia_Book/8#p5_3">Ur 8:5.3</a>. </li>
  <li id="fn4"><a href="#cite4">↑</a> 1:24-28 <i>Jumala tagasilükkamise mõju</i>: <a href="/et/The_Urantia_Book/146#p2_5">Ur 146:2.5</a>. </li>
  <li id="fn5"><a href="#cite5">↑</a> 1:33 <i>Päästetud hirmust</i>: <a href="/et/The_Urantia_Book/95#p4_3">Ur 95:4.3</a>. </li>
</ol>
</div>
