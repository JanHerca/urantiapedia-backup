<!--
title: Esimene Kuningate raamat - Peatükk 7
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/1_Kings/6">Esimene Kuningate raamat - Peatükk 6</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/1_Kings/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/1_Kings/8">Esimene Kuningate raamat - Peatükk 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Oma koda ehitas aga Saalomon kolmteist aastat ja sai siis valmis kogu Oma koja. </p>
<p id="v2"><sup><small>2</small></sup>  Ta ehitas Liibanonimetsakoja: sada küünart pikk, viiskümmend küünart lai ja kolmkümmend küünart kõrge, nelja rea seedrisammaste peal, sammaste peal tahutud seedripalgid. </p>
<p id="v3"><sup><small>3</small></sup>  Ülalt oli see kaetud seedrilaudadega kandetalade peal, mis toetusid neljakümne viiele sambale, viisteist igas reas. </p>
<p id="v4"><sup><small>4</small></sup>  Aknaid oli kolm rida, valguseava valguseava kohal kolmekordselt. </p>
<p id="v5"><sup><small>5</small></sup>  Kõik uksed ja uksepiidad koos pealisega olid nelinurksed; ukseava oli ukseava kohal kolmekordselt. </p>
<p id="v6"><sup><small>6</small></sup>  Ja ta tegi sammassaali, viiskümmend küünart pika ja kolmkümmend küünart laia, ja selle ette eeskoja; ja selle ees olid sambad ja ehiskatus. </p>
<p id="v7"><sup><small>7</small></sup>  Siis ta tegi troonisaali, kus ta kohut mõistis, kohtusaali, ja vooderdas selle seedripuuga põrandast laeni. </p>
<p id="v8"><sup><small>8</small></sup>  Ja tema koda, kus ta ise elas, teises õues, seespool saali, oli tehtud selsamal viisil; ja ta tegi koja, samasuguse kui oli see saal, vaarao tütrele, kelle Saalomon oli naiseks võtnud. <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  Kõik need ehitised alusmüürist kuni räästani ja väljaspool kõik kuni suure õueni olid hinnalistest kividest, mis olid tahutud mõõdu järgi, kivisaega saetud seest- ja väljastpoolt. </p>
<p id="v10"><sup><small>10</small></sup>  Alusmüür oli rajatud hinnalistest kividest, suurtest, kümneküünrastest ja kaheksaküünrastest kividest. </p>
<p id="v11"><sup><small>11</small></sup>  Selle peal olid hinnalised kivid, mõõdu järgi tahutud, ja seedripalgid. </p>
<p id="v12"><sup><small>12</small></sup>  Ja suurel õuel oli ümberringi kolm rida tahutud kive ja rida tahutud seedripalke; nõnda oli ka Issanda koja sisemisel õuel ja paleesaali õuel. </p>
<p id="v13"><sup><small>13</small></sup>  Ja kuningas Saalomon läkitas teate ning laskis tuua Tüürosest Hiirami. </p>
<p id="v14"><sup><small>14</small></sup>  Too oli lesknaise poeg, Naftali suguharust, ja tema isa oli olnud Tüürose mees, vasksepp. Temal oli külluslikult tarkust ja taipu ja oskust kõiksugu vasktööde tegemiseks. Ja ta tuli kuningas Saalomoni juurde ning tegi ära kõik tema tööd. </p>
<p id="v15"><sup><small>15</small></sup>  Ta valas kaks vasksammast: sammaste kõrgus oli kaheksateist küünart ja kaheteistkümneküünrane mõõdunöör ulatus ümber kummagi samba. </p>
<p id="v16"><sup><small>16</small></sup>  Ja ta valas vasest kaks nuppu sammaste otsa asetamiseks: ühe nupu kõrgus oli viis küünart, samuti oli teise nupu kõrgus viis küünart; </p>
<p id="v17"><sup><small>17</small></sup>  ja võrgukujuliselt tehtud võrestikud, ketikujuliselt põimitud kaunistused nuppude jaoks, mis olid sammaste otsas: seitse ühele nupule ja seitse teisele nupule. </p>
<p id="v18"><sup><small>18</small></sup>  Ja ta valmistas sambad, et ühel nuppude kattevõrestikul oleks kaks rida granaatõunu ümberringi; nõndasamuti valmistas ta need teise nupu jaoks. </p>
<p id="v19"><sup><small>19</small></sup>  Nupud, mis olid eeskoja sammaste otsas, olid õiekujulised, neljaküünrased. </p>
<p id="v20"><sup><small>20</small></sup>  Mõlemal sambanupul oli ka veel ülalt tihedasti mööda võrestiku kumerust kakssada granaatõuna ridastikku ümberringi, niihästi ühel kui teisel nupul. </p>
<p id="v21"><sup><small>21</small></sup>  Ta püstitas sambad pealöövi eeskoja ette; ta püstitas samba paremale poole ja nimetas selle „Jaakiniks„; ta püstitas samba vasakule poole ja nimetas selle ”Boaseks”. </p>
<p id="v22"><sup><small>22</small></sup>  Sammaste otsad olid tehtud õiekujuliselt. Nõnda viidi lõpule töö sammastega. </p>
<p id="v23"><sup><small>23</small></sup>  Ja ta valmistas valatud vaskmere, kümme küünart äärest ääreni, täiesti ümmarguse, viis küünart kõrge; kolmekümneküünrane mõõdunöör ulatus selle ümber. </p>
<p id="v24"><sup><small>24</small></sup>  Selle ääre all olid metskõrvitsad, mis seda ümbritsesid: kümme igal küünral, ringi ümber vaskmere: kõrvitsad olid kahes reas, selle valuga koos valatud. </p>
<p id="v25"><sup><small>25</small></sup>  See seisis kaheteistkümnel härjal: kolm vaatasid põhja poole, kolm vaatasid lääne poole, kolm vaatasid lõuna poole ja kolm vaatasid ida poole; vaskmeri oli ülal nende peal ja neil kõigil olid tagumised pooled sissepoole. </p>
<p id="v26"><sup><small>26</small></sup>  See oli kämblapaksune ja selle äär oli tehtud karikaääre sarnaselt liilia õiena; see mahutas kaks tuhat batti. </p>
<p id="v27"><sup><small>27</small></sup>  Ja ta valmistas kümme vaskalust; iga alus oli kümme küünart pikk, neli küünart lai ja kolm küünart kõrge. </p>
<p id="v28"><sup><small>28</small></sup>  Alused olid tehtud nõnda: neil olid tahud, ja tahud olid põikliistude vahel. </p>
<p id="v29"><sup><small>29</small></sup>  Tahkude peal, mis olid põikliistude vahel, olid lõvid, veised ja keerubid, samuti põikliistude peal; ülal ja all, lõvide ja veiste juures, olid vanikud, sepisetöö. </p>
<p id="v30"><sup><small>30</small></sup>  Igal alusel oli neli vaskratast ja vasktelge; ja nende nelja nurga küljes olid pesunõualused toed, valatud toed, igaühe kohal vanikud. </p>
<p id="v31"><sup><small>31</small></sup>  Alusel oli seespool tugesid suuline, küünrakõrgune; see suuline oli ümmargune, tehtud kandealuseks, poolteiseküünrane; ka suulise peal olid nikerdused. Aluse tahud olid nelinurksed, mitte ümmargused. </p>
<p id="v32"><sup><small>32</small></sup>  Need neli ratast olid tahkude all ja rataste teljed olid kinni aluse küljes; iga ratta kõrgus oli poolteist küünart. </p>
<p id="v33"><sup><small>33</small></sup>  Rattad olid tehtud vankriratta sarnaselt; nende teljed, pöiad, kodarad ja rummud olid kõik valatud. </p>
<p id="v34"><sup><small>34</small></sup>  Igal alusel oli neli tuge selle nelja nurga küljes; toed olid alusega ühest tükist. </p>
<p id="v35"><sup><small>35</small></sup>  Aluse pealmises osas oli poole küünra kõrgune kumm, ringikujuline; ja aluse peal olevad toed ja tahud olid sellega ühest tükist. </p>
<p id="v36"><sup><small>36</small></sup>  Ja selle tugede pindade ja tahkude peale nikerdas ta keerubid, lõvid ja palmipuud, kus iganes oli vaba koht, ja ümberringi vanikud. </p>
<p id="v37"><sup><small>37</small></sup>  Nõndaviisi tegi ta need kümme alust; need kõik olid ühesuguselt valatud, ühemõõdulised, samakujulised. </p>
<p id="v38"><sup><small>38</small></sup>  Ja ta valmistas kümme vaskpesunõu; iga nõu mahutas nelikümmend batti, iga nõu läbimõõt oli neli küünart; kõigi kümne aluse peal oli oma pesunõu. </p>
<p id="v39"><sup><small>39</small></sup>  Ta asetas viis alust koja paremasse tiiba ja viis alust koja vasakusse tiiba; ja vaskmere asetas ta koja paremasse tiiba kagusse. </p>
<p id="v40"><sup><small>40</small></sup>  Ja Hiiram valmistas tuhanõud, -labidad ja piserduskausid. Nõnda sai Hiiram valmis kõik tööd, mis ta pidi tegema kuningas Saalomonile Issanda koja jaoks: </p>
<p id="v41"><sup><small>41</small></sup>  kaks sammast ja kaks kausikujulist nuppu, mis olid sammaste otsas; ja kaks võrestikku mõlema kausikujulise nupu katteks, mis olid sammaste otsas; </p>
<p id="v42"><sup><small>42</small></sup>  ja nelisada granaatõuna mõlema võrestiku jaoks, kaks rida granaatõunu kummalegi võrestikule, katteks mõlemale kausikujulisele nupule, mis olid sammaste otsas; </p>
<p id="v43"><sup><small>43</small></sup>  ja kümme alust ja kümme pesunõu aluste peale; </p>
<p id="v44"><sup><small>44</small></sup>  ja vaskmere ja kaksteist härga vaskmere alla; </p>
<p id="v45"><sup><small>45</small></sup>  ja tuhanõud, -labidad ja piserduskausid. Kõik need riistad, mis Hiiram tegi kuningas Saalomonile Issanda koja jaoks, olid hiilgavast vasest. </p>
<p id="v46"><sup><small>46</small></sup>  Kuningas laskis need valada Jordani uhtmaal savimaa sees Sukkoti ja Saartani vahel. </p>
<p id="v47"><sup><small>47</small></sup>  Ja Saalomon jättis kõik riistad vaagimata, sest neid oli üpris palju; vase kaalu ei arvestatudki. </p>
<p id="v48"><sup><small>48</small></sup>  Saalomon valmistas ka kõik need riistad, mis pidid olema Issanda kojas: kuldaltari ja kuldlaua, mille peal olid ohvrileivad; </p>
<p id="v49"><sup><small>49</small></sup>  ja puhtast kullast lambijalad, viis paremale ja viis vasakule poole kõige pühama paiga ette; ja kullast õied, lambid ja tahikäärid; </p>
<p id="v50"><sup><small>50</small></sup>  ja puhtast kullast liuad, noad, peekrid, suitsutusrohupannid ja sütepannid; ja kullast esiküljed kõige pühama paiga ustel koja sisemuses, samuti pealöövi ustel. </p>
<p id="v51"><sup><small>51</small></sup>  Kui kõik tööd, mis kuningas Saalomon tegi Issanda koja jaoks, olid valmis saanud, viis Saalomon kotta kõik, mis ta isa Taavet oli pühitsenud: ta pani hõbeda ja kulla ja riistad Issanda koja varanduste hulka. </p>
<h2>Viited</h2>
<div>
<ol>
  <li id="fn1"><a href="#cite1">↑</a> 7:8 <i>Saalomoni ja vaarao tütar</i>: <a href="/et/The_Urantia_Book/97#p9_16">Ur 97:9.16</a>. </li>
</ol>
</div>
