<!--
title: Kiri heebrealastele - Peatükk 9
description: 
published: true
date: 2022-10-6T9:46:8Z
tags: bible, bible—hebrews
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Hebrews/8">Kiri heebrealastele - Peatükk 8</a></td>
        <td><a href="/et/Bible/Hebrews/Index">Indeks</a></td>
        <td><a href="/et/Bible/Hebrews/10">Kiri heebrealastele - Peatükk 10</a></td>
      </tr>
    </tbody>
  </table>
</figure>
<h2> Vana lepingu telk uue lepingu telgi eeskujuks </h2>
<p id="v1"><sup><small>1</small></sup>  Esimesel lepingul olid ju ka oma jumalateenistuse korraldused ja oma maine pühamu. </p>
<p id="v2"><sup><small>2</small></sup>  Sest enne valmistati esimene telk, milles olid küünlajalg ja laud ja vaateleivad laual; seda kutsutakse „pühaks paigaks.” </p>
<p id="v3"><sup><small>3</small></sup>  Ent teise eesriide taga oli telk, mida kutsutakse „kõige pühamaks paigaks.” </p>
<p id="v4"><sup><small>4</small></sup>  Seal oli kuldne suitsutusaltar ja seaduselaegas, mis oli üleni kullaga karratud; selle sees oli kuldkruus mannaga ja Aaroni kepp, mis oli õitsenud, ja seaduselauad. <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  Ent laeka peal olid auhiilguse keerubid, kes varjasid lepituskaant. Sellest kõigest ei ole nüüd tarvis üksikasjalikult rääkida. </p>
<p id="v6"><sup><small>6</small></sup>  Et need kõik nõnda on korrastatud, siis lähevad eestelki alati preestrid, kes toimetavad jumalateenistusi, </p>
<p id="v7"><sup><small>7</small></sup>  aga teise läheb korra aastas üksnes ülempreester, mitte ilma vereta, mille ta ohverdab oma ja rahva eksimuste eest. </p>
<p id="v8"><sup><small>8</small></sup>  Sel kombel näitab Püha Vaim, et tee pühasse paika veel ei ole avatud, niikaua kui esimene telk veel on olemas. </p>
<p id="v9"><sup><small>9</small></sup>  See on praeguse aja kohta võrdum, mille kohaselt ohverdatakse ande ja ohvreid, mis ei suuda teha südametunnistuse poolest täiuslikuks seda, kes toimetab teenistust, </p>
<p id="v10"><sup><small>10</small></sup>  vaid mis samuti nagu toidud ja joogid ja mitmesugused pesemised on ainult liha korraldused, kehtivad seniks, kui kätte jõuab uuendatud korra aeg. </p>
<h2> Kristuse ohvri lunastav vägi </h2>
<p id="v11"><sup><small>11</small></sup>  Aga Kristus, kui tema tuli tulevaste heade andide ülempreestrina, suurema ja täiuslikuma telgiga, mis ei ole kätega tehtud, see on, mis ei ole pärit sellest loomisest, <sup id="cite2"><a href="#fn2">[2]</a></sup></p>
<p id="v12"><sup><small>12</small></sup>  ja ka mitte sikkude ega vasikate verega, vaid iseenese verega, läks ükskord sinna pühasse paika ning saavutas igavese lunastuse. <sup id="cite3"><a href="#fn3">[3]</a></sup></p>
<p id="v13"><sup><small>13</small></sup>  Sest kui sikkude ja härgade veri ja lehma tuhk, mis riputatakse nende peale, kes on rüvetunud, pühitseb liha puhtuseks, </p>
<p id="v14"><sup><small>14</small></sup>  kui palju enam Kristuse veri, kes igavese Vaimu läbi iseenese veatuna ohverdas Jumalale, puhastab meie südametunnistuse surnud tegudest teenima elavat Jumalat. </p>
<p id="v15"><sup><small>15</small></sup>  Ja sellepärast on tema uue lepingu vahemees, et pärast tema surma, mis oli lunastuseks esimese lepingu ajal olnud üleastumistest, need, kes on kutsutud, kätte saaksid igavese pärandi. </p>
<p id="v16"><sup><small>16</small></sup>  Sest seal, kus on olemas testament, on hädavajalik, et tõendataks ka testamenditegija surm. </p>
<p id="v17"><sup><small>17</small></sup>  Sest testament hakkab kehtima pärast surma; sest see ei ole kunagi jõus, niikaua kui testamenditegija on elus. </p>
<p id="v18"><sup><small>18</small></sup>  Sellepärast ei ole ka esimest lepingut pühitsetud ilma vereta. </p>
<p id="v19"><sup><small>19</small></sup>  Sest kui Mooses kõigele rahvale oli ette lugenud kogu käsu käsuõpetuse järgi, võttis ta vasikate ja sikkude vere ühes vee ja punase villa ja iisopiga ja piserdas seda niihästi raamatu enese kui ka kõige rahva peale </p>
<p id="v20"><sup><small>20</small></sup>  ning ütles: „See on selle lepingu veri, mille Jumal on seadnud teie jaoks!” </p>
<p id="v21"><sup><small>21</small></sup>  Ja samuti ta piserdas verd ka telgi ja kõigi jumalateenistuseriistade peale. </p>
<p id="v22"><sup><small>22</small></sup>  Ja peaaegu kõik puhastatakse verega käsuõpetuse järgi, ja ilma verd valamata ei ole andeksandmist olemas. <sup id="cite4"><a href="#fn4">[4]</a></sup></p>
<h2> Kristuse ohvri ainulaadsus </h2>
<p id="v23"><sup><small>23</small></sup>  Nii on siis tarvis, et taevalike asjade kujud puhastatakse sel teel, aga taevasi asju endid puhastatakse paremate ohvritega kui need. <sup id="cite5"><a href="#fn5">[5]</a></sup></p>
<p id="v24"><sup><small>24</small></sup>  Sest Kristus ei läinud kätega tehtud pühamusse kui tõelise püha paiga kujusse, vaid taevasse enesesse, et nüüd ilmuda Jumala palge ette meie eest, </p>
<p id="v25"><sup><small>25</small></sup>  aga mitte ennast mitu korda ohverdama, nõnda nagu ülempreester igal aastal läks pühasse paika võõra verega, </p>
<p id="v26"><sup><small>26</small></sup>  sest muidu oleks ta pidanud mitu korda kannatama maailma rajamisest alates; aga nüüd on ta maailmaajastute lõpul korra ilmunud, et oma ohvriga kaotada patt. </p>
<p id="v27"><sup><small>27</small></sup>  Ja otsekui inimestele on määratud kord surra, aga pärast seda kohus, </p>
<p id="v28"><sup><small>28</small></sup>  nõnda ka Kristus, kes üks kord tõi enese ohvriks, et ära võtta paljude patud, ilmub teist korda ilma patuta neile, kes teda ootavad õndsuseks. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Hebrews/8">Kiri heebrealastele - Peatükk 8</a></td>
        <td><a href="/et/Bible/Hebrews/Index">Indeks</a></td>
        <td><a href="/et/Bible/Hebrews/10">Kiri heebrealastele - Peatükk 10</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 9:4 <i>Uued fetišid</i>: <a href="/et/The_Urantia_Book/88#p2_5">Ur 88:2.5</a>. </li>
  <li id="fn2"><a href="#cite2">↑</a> 9:11-28 <i>Jeesust nähakse inimohvrina</i>: <a href="/et/The_Urantia_Book/89#p9_3">Ur 89:9.3</a>. </li>
  <li id="fn3"><a href="#cite3">↑</a> 9:12,15,22 <i>Jeesus kui kiriku lunastaja</i>: <a href="/et/The_Urantia_Book/170#p5_6">Ur 170:5.6</a>. </li>
  <li id="fn4"><a href="#cite4">↑</a> 9:22 <i>Lepitusõpetus</i>: <a href="/et/The_Urantia_Book/63#p6_4">Ur 63:6.4</a>.  <i>Ilma vereta ei ole andeksandmist</i>: <a href="/et/The_Urantia_Book/4#p5_5">Ur 4:5.5</a>. </li>
  <li id="fn5"><a href="#cite5">↑</a> 9:23 <i>Originaalmuster</i>: <a href="/et/The_Urantia_Book/27#p2_1">Ur 27:2.1</a>. </li>
</ol>
</div>
