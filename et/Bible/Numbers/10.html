<!--
title: Neljas Moosese raamat - Peatükk 10
description: 
published: true
date: 2022-10-6T9:46:8Z
tags: bible, bible—numbers
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Numbers/9">Neljas Moosese raamat - Peatükk 9</a></td>
        <td><a href="/et/Bible/Numbers/Index">Indeks</a></td>
        <td><a href="/et/Bible/Numbers/11">Neljas Moosese raamat - Peatükk 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Issand rääkis Moosesega, öeldes: <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  „Valmista enesele kaks hõbepasunat; valmista need taotud tööna ja need olgu sulle koguduse kokkukutsumiseks ja leeride teelesaatmiseks! </p>
<p id="v3"><sup><small>3</small></sup>  Kui puhutakse neid mõlemaid, siis peab terve kogudus kogunema su juurde kogudusetelgi ukse ette. </p>
<p id="v4"><sup><small>4</small></sup>  Aga kui puhutakse ainult ühte, siis kogunegu su juurde vürstid, Iisraeli tuhatkondade peamehed! </p>
<p id="v5"><sup><small>5</small></sup>  Kui te puhute märku, siis mingu teele leerid, mis on leeris ida pool. </p>
<p id="v6"><sup><small>6</small></sup>  Kui te teist korda puhute märku, siis mingu teele leerid, mis on leeris lõuna pool; nende teeleminekuks tuleb puhuda märku. </p>
<p id="v7"><sup><small>7</small></sup>  Kogudust kokku kutsudes puhuge ka, aga mitte märku! </p>
<p id="v8"><sup><small>8</small></sup>  Aaroni pojad, preestrid, puhugu pasunaid! See olgu teile ja teie sugupõlvedele igaveseks seaduseks! </p>
<p id="v9"><sup><small>9</small></sup>  Ja kui te oma maal lähete sõtta vaenlase vastu, kes tungib teile kallale, siis puhuge pasunatega märku, et te meenuksite Issandale, teie Jumalale, ja et teid päästetaks teie vaenlaste käest! </p>
<p id="v10"><sup><small>10</small></sup>  Oma rõõmupäevil, seatud pühil ja uue kuu alguses puhuge pasunaid oma põletus- ja tänuohvrite juures; see meenutagu teid teie Jumala ees! Mina olen Issand, teie Jumal!” </p>
<p id="v11"><sup><small>11</small></sup>  Teisel aastal, teise kuu kahekümnendal päeval tõusis pilv tunnistuselamu pealt </p>
<p id="v12"><sup><small>12</small></sup>  ja Iisraeli lapsed läksid teele Siinai kõrbest rännakukorras; ja pilv peatus Paarani kõrbes. </p>
<p id="v13"><sup><small>13</small></sup>  Kui nad esimest korda teele läksid Moosese kaudu antud Issanda käsul, </p>
<p id="v14"><sup><small>14</small></sup>  siis läks esimesena teele Juuda järglaste leeri lipkond väehulkade kaupa; selle väe ülem oli Nahson, Amminadabi poeg. </p>
<p id="v15"><sup><small>15</small></sup>  Issaskari järglaste suguharu väeülem oli Netaneel, Suuari poeg. </p>
<p id="v16"><sup><small>16</small></sup>  Sebuloni järglaste suguharu väeülem oli Eliab, Heeloni poeg. </p>
<p id="v17"><sup><small>17</small></sup>  Kui elamu oli maha võetud, siis läksid teele Geersoni järglased ja Merari järglased, elamu kandjad. </p>
<p id="v18"><sup><small>18</small></sup>  Siis läks teele Ruubeni leeri lipkond oma väehulkade kaupa; selle väe ülem oli Elisuur, Sedeuuri poeg. </p>
<p id="v19"><sup><small>19</small></sup>  Siimeoni järglaste suguharu väeülem oli Selumiel, Suurisaddai poeg. </p>
<p id="v20"><sup><small>20</small></sup>  Gaadi järglaste suguharu väeülem oli Eljasaf, Deueli poeg. </p>
<p id="v21"><sup><small>21</small></sup>  Siis läksid teele kehatlased, pühade asjade kandjad; elamu tuli püstitada enne nende saabumist. </p>
<p id="v22"><sup><small>22</small></sup>  Siis läks teele Efraimi järglaste leeri lipkond oma väehulkade kaupa; selle väe ülem oli Elisama, Ammihudi poeg. </p>
<p id="v23"><sup><small>23</small></sup>  Manasse järglaste suguharu väeülem oli Gamliel, Pedasuuri poeg. </p>
<p id="v24"><sup><small>24</small></sup>  Benjamini järglaste suguharu väeülem oli Abidan, Gideoni poeg. </p>
<p id="v25"><sup><small>25</small></sup>  Daani järglaste leeri lipkond oma väehulkade kaupa läks teele kõigi leeride järelväena; selle väe ülem oli Ahieser, Ammisaddai poeg. </p>
<p id="v26"><sup><small>26</small></sup>  Aaseri järglaste suguharu väeülem oli Pagiel, Okrani poeg. </p>
<p id="v27"><sup><small>27</small></sup>  Naftali järglaste suguharu väeülem oli Ahira, Eenani poeg. </p>
<p id="v28"><sup><small>28</small></sup>  Niisugune oli Iisraeli laste teeleminekukord nende väehulkade kaupa; nõnda nad läksid teele. </p>
<p id="v29"><sup><small>29</small></sup>  Ja Mooses ütles Hoobabile, Moosese äia, midjanlase Reueli pojale: „Me oleme teel sinna paika, mille kohta Issand on öelnud: Ma annan selle teile. Tule meiega ja me teeme sulle head, sest Issand on tõotanud Iisraelile head!” </p>
<p id="v30"><sup><small>30</small></sup>  Aga too vastas temale: „Ma ei tule, sest ma lähen oma maale ja oma sugulaste juurde.” </p>
<p id="v31"><sup><small>31</small></sup>  Siis ütles Mooses: „Ära jäta meid maha, sest sina ju tead, kuhu me saame kõrbes leeri üles lüüa! Jää meile silmaks! </p>
<p id="v32"><sup><small>32</small></sup>  Kui sa tuled koos meiega ja tuleb see hea, mida Issand lubab meile saata, siis teeme ka meie sulle head.” </p>
<p id="v33"><sup><small>33</small></sup>  Siis nad läksid teele Issanda mäe juurest, kolm päevateekonda, ja Issanda seaduselaegas käis kolm päevateekonda nende ees, otsides neile puhkepaika. <sup id="cite2"><a href="#fn2">[2]</a></sup></p>
<p id="v34"><sup><small>34</small></sup>  Ja nende leerist teeleminekul oli Issanda pilv päeval nende kohal. </p>
<p id="v35"><sup><small>35</small></sup>  Kui laegas läks teele, ütles Mooses: „Tõuse, Issand, et su vaenlased hajuksid ja su vihamehed põgeneksid su palge eest!” </p>
<p id="v36"><sup><small>36</small></sup>  Kui laegas pandi maha, ütles tema: „Tule taas, Issand, Iisraeli tuhatkondade kümnete tuhandete juurde!” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Numbers/9">Neljas Moosese raamat - Peatükk 9</a></td>
        <td><a href="/et/Bible/Numbers/Index">Indeks</a></td>
        <td><a href="/et/Bible/Numbers/11">Neljas Moosese raamat - Peatükk 11</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 10:1-7 <i>Hõbedased pasunapuhangud</i>: <a href="/et/The_Urantia_Book/162#p4_2">Ur 162:4.2</a>. </li>
  <li id="fn2"><a href="#cite2">↑</a> 10:33 <i>Pühad mäed</i>: <a href="/et/The_Urantia_Book/85#p1_5">Ur 85:1.5</a>. </li>
</ol>
</div>
