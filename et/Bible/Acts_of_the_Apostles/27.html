<!--
title: Apostlite teod - Peatükk 27
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Acts_of_the_Apostles/26">Apostlite teod - Peatükk 26</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Acts_of_the_Apostles/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Acts_of_the_Apostles/28">Apostlite teod - Peatükk 28</a></td>
      </tr>
    </tbody>
  </table>
</figure>
<h2> Pauluse mereteekond Rooma </h2>
<p id="v1"><sup><small>1</small></sup>  Kui oli otsustatud, et me laevaga sõidame Itaaliasse, anti Paulus ja mõned teised vangid ühe pealiku hoolde, nimega Juulius, kes oli üks keiserliku väesalga ülemaid. </p>
<p id="v2"><sup><small>2</small></sup>  Ja me astusime Adramüti laeva, mille tee pidi minema Aasiamaa kohtade kaudu, ja purjetasime edasi. Meiega oli ka Aristarhos, makedoonlane Tessaloonikast. </p>
<p id="v3"><sup><small>3</small></sup>  Ja teisel päeval me saabusime Siidonisse. Ja Juulius kohtles Paulust lahkesti ning lubas teda minna oma sõprade juurde, et need hoolitseksid tema eest. </p>
<p id="v4"><sup><small>4</small></sup>  Ja kui me sealt olime läinud merele, purjetasime Küprose varju, sest tuuled olid vastu, </p>
<p id="v5"><sup><small>5</small></sup>  ja kui olime purjetanud läbi Kiliikia ja Pamfüülia-äärse mere, saabusime Mürrasse Lüükiamaal. </p>
<p id="v6"><sup><small>6</small></sup>  Seal leidis pealik Aleksandria laeva, mis läks Itaaliasse, ja pani meid sellesse. </p>
<p id="v7"><sup><small>7</small></sup>  Aga kui me mitu päeva olime vähehaaval edasi purjetanud ja vaevaga saanud Kniidose kohale, ei lasknud tuul meid randa ja me purjetasime Kreeta varju Salmoone juures </p>
<p id="v8"><sup><small>8</small></sup>  ja saime ainult vaevaga sealt mööda ning jõudsime ühte paika, mida nimetatakse Heaks Sadamaks ja mille lähedal oli Lasaia linn. <sup id="cite1"><a href="#fn1">[1]</a></sup></p>
<h2> Torm merel ja laevahukk </h2>
<p id="v9"><sup><small>9</small></sup>  Aga kui palju aega oli kulunud ja laevasõit juba läks kardetavaks ja ka paastuaeg oli möödunud, hoiatas Paulus neid </p>
<p id="v10"><sup><small>10</small></sup>  ning ütles: „Mehed, ma näen, et laevasõit ähvardab tuua raskusi ja suurt hädaohtu mitte ainult koormale ja laevale, vaid ka meie elule!” </p>
<p id="v11"><sup><small>11</small></sup>  Aga pealik usaldas rohkem tüürimeest ja laevajuhti kui seda, mis Paulus ütles. </p>
<p id="v12"><sup><small>12</small></sup>  Ja et sinna sadamasse ei olnud hea üle talve jääda, siis oli suurema hulga nõu sealt ära minna ja kui võimalik, jõuda Foiniksisse, ühte Kreeta sadamasse vastu edela- ja loodetuult, ja sinna ületalve jääda. </p>
<p id="v13"><sup><small>13</small></sup>  Aga kui lõunatuul hakkas puhuma ja nad arvasid oma nõu võivat täide viia, tõmbasid nad ankru üles ja liikusid edasi Kreeta ranna läheduses. </p>
<p id="v14"><sup><small>14</small></sup>  Ent varsti pärast seda tõusis saare poolt marutuul, mida hüütakse kirdemaruks. </p>
<p id="v15"><sup><small>15</small></sup>  Kui laev kisti sellega kaasa ega saanud tuulele vastu panna, andsime endid tuule ajada. </p>
<p id="v16"><sup><small>16</small></sup>  Sattudes siis ühe väikese saare varju, mida hüütakse Klaudaks, suutsime hädavaevalt toime saada paadiga. </p>
<p id="v17"><sup><small>17</small></sup>  Kui see oli üles tõmmatud, tarvitati veel teisi abinõusid ja laev seoti ümbert kinni. Ja et kardeti sattuda Sürti liivale, võeti purjed maha ja lasti ennast edasi ajada. </p>
<p id="v18"><sup><small>18</small></sup>  Aga kui rajuilm meid väga vintsutas, heitsid nad teisel päeval muist koormat välja. </p>
<p id="v19"><sup><small>19</small></sup>  Ja kolmandal päeval viskasid nad oma käega laeva riistad välja. </p>
<p id="v20"><sup><small>20</small></sup>  Aga kui mitu päeva ei paistnud ei päikest ega tähti ja maru läks väga kangeks, lõppes viimaks kõik lootus veel pääseda. </p>
<p id="v21"><sup><small>21</small></sup>  Kui nad siis kaua olid olnud söömata, astus Paulus nende keskele ja ütles: „Mehed, te oleksite pidanud kuulama minu nõu ja Kreetast mitte ära tulema, siis te oleksite vältinud selle häda ja kahju. </p>
<p id="v22"><sup><small>22</small></sup>  Nüüd ma manitsen teid olla julged, sest ükski hing teie seast ei hukku, vaid üksnes laev. </p>
<p id="v23"><sup><small>23</small></sup>  Sest sel ööl seisis minu juures selle Jumala ingel, kelle oma ma olen ja keda ma ka teenin, </p>
<p id="v24"><sup><small>24</small></sup>  ning ütles: ära karda Paulus, sa pead saama keisri ette, ja vaata, Jumal on sulle kinkinud need kõik, kes on ühes sinuga laeval! </p>
<p id="v25"><sup><small>25</small></sup>  Sellepärast, mehed, olge julges meeles, sest ma usun Jumalat, et nõnda sünnib, nagu mulle on öeldud! </p>
<p id="v26"><sup><small>26</small></sup>  Aga me peame ajama ühele saarele.” </p>
<p id="v27"><sup><small>27</small></sup>  Kui juba jõudis kätte neljateistkümnes öö, kui meid Aadria merel aeti sinna ja tänna, siis arvasid laevamehed kesköö ajal endid ühele maale lähenevat. </p>
<p id="v28"><sup><small>28</small></sup>  Ja kui nad loodi vette heitsid, leidsid nad kakskümmend sülda vett. Ja kui nad pisut edasi olid jõudnud ja jälle loodi heitsid, leidsid nad viisteist sülda vett. </p>
<p id="v29"><sup><small>29</small></sup>  Siis nad kartsid sattuda karile ja heitsid laeva tagumisest otsast välja neli ankrut ja jäid ootama päevavalgust. </p>
<p id="v30"><sup><small>30</small></sup>  Aga kui laevamehed püüdsid laevast põgeneda ja paati merre lasksid, nagu tahaksid nad laeva ninast ankrut sisse lasta, </p>
<p id="v31"><sup><small>31</small></sup>  ütles Paulus pealikule ja sõjameestele: „Kui need ei jää laeva, siis te ei pääse eluga!” </p>
<p id="v32"><sup><small>32</small></sup>  Siis raiusid sõjamehed paadi köied katki ja lasksid selle merre kukkuda. </p>
<p id="v33"><sup><small>33</small></sup>  Aga seni kui valgeks läks, manitses Paulus neid kõiki leiba võtta ja ütles: „Täna on neljateistkümnes päev, kui te ootate ja olete söömata ega ole midagi suhu võtnud. </p>
<p id="v34"><sup><small>34</small></sup>  Sellepärast ma manitsen teid leiba võtta, sest see on tarvilik teie pääsemiseks; ei tohi ju ühelgi teie seast juuksekarvgi peast kaotsi minna!” </p>
<p id="v35"><sup><small>35</small></sup>  Kui ta seda oli öelnud, võttis ta leiva, tänas Jumalat nende kõikide nähes, murdis ja hakkas sööma. </p>
<p id="v36"><sup><small>36</small></sup>  Siis nende kõikide meel läks heaks ja nad võtsid ka leiba. </p>
<p id="v37"><sup><small>37</small></sup>  Aga neid kõiki oli laeval kakssada seitsekümmend kuus hinge. </p>
<p id="v38"><sup><small>38</small></sup>  Ja kui nad olid leiba võtnud, kergendasid nad veel laeva, heites vilja merre. </p>
<p id="v39"><sup><small>39</small></sup>  Kui valgeks läks, siis nad ei tundnud, mis maa see oli, aga nad nägid üht lahte, millel oli sobiv rand. Sinna nad otsustasid, kui võimalik, laeva ajada. </p>
<p id="v40"><sup><small>40</small></sup>  Nad raiusid ankrud katki ja lasksid need merre vajuda; siis nad päästsid tüüri köied lahti ja seadsid väikese purje tuule järele ning suunasid sõidu ranna poole. </p>
<p id="v41"><sup><small>41</small></sup>  Ent nad sattusid neemele ja ajasid laeva sinna; laeva nina tungis sinna sisse ja jäi liikumata seisma, aga pära katkes kangete lainete käes. </p>
<p id="v42"><sup><small>42</small></sup>  Ent sõjameestel oli nõu vangid ära tappa, et ükski neist ujudes ei pääseks põgenema. </p>
<p id="v43"><sup><small>43</small></sup>  Kuid pealik, tahtes Paulust päästa, keelas neid seda nõu täitmast ja käskis neid, kes oskasid ujuda, esimestena hüpata vette ja väljuda maale, </p>
<p id="v44"><sup><small>44</small></sup>  aga teisi ta käskis püüda randa jõuda laudadel ja muist laevatükkidel. Ja sel kombel pääsesid kõik tervelt maale. </p>
<h2>Viited</h2>
<div>
<ol>
  <li id="fn1"><a href="#cite1">↑</a> 27:8 <i>Õiglane varjupaik</i>: <a href="/et/The_Urantia_Book/130#p5_4">Ur 130:5.4</a>. </li>
</ol>
</div>
