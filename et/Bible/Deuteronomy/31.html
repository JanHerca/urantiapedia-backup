<!--
title: Viies Moosese raamat - Peatükk 31
description: 
published: true
date: 2022-10-6T9:46:8Z
tags: bible, bible—deuteronomy
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Deuteronomy/30">Viies Moosese raamat - Peatükk 30</a></td>
        <td><a href="/et/Bible/Deuteronomy/Index">Indeks</a></td>
        <td><a href="/et/Bible/Deuteronomy/32">Viies Moosese raamat - Peatükk 32</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Mooses läks ning rääkis kõik need sõnad kogu Iisraelile. </p>
<p id="v2"><sup><small>2</small></sup>  Ja ta ütles neile: „Mina olen nüüd sada kakskümmend aastat vana, ma ei jaksa enam minna ega tulla; ja Issand on mulle öelnud: „Sina ei lähe üle Jordani.” </p>
<p id="v3"><sup><small>3</small></sup>  Issand, su Jumal, läheb ise üle su ees, tema hävitab need rahvad su eest ja sina vallutad nad. Joosua, tema läheb üle su ees, nõnda nagu Issand on öelnud. </p>
<p id="v4"><sup><small>4</small></sup>  Ja Issand talitab nendega, nagu ta talitas Siihoni ja Oogiga, emorlaste kuningatega, ja nende maaga, kelle ta hävitas. </p>
<p id="v5"><sup><small>5</small></sup>  Issand annab nad teie kätte; talitage nendega kogu seaduse kohaselt, mille ma teile olen andnud! </p>
<p id="v6"><sup><small>6</small></sup>  Olge vahvad ja tugevad, ärge kartke ja ärge tundke hirmu nende ees, sest Issand, su Jumal, käib ise koos sinuga, tema ei lahku sinust ega jäta sind maha!” <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v7"><sup><small>7</small></sup>  Ja Mooses kutsus Joosua ning ütles temale kogu Iisraeli silma ees: „Ole vahva ja tugev, sest sina pead viima selle rahva maale, mille Issand vandega nende vanemaile on tõotanud neile anda, ja sina pead andma selle neile pärisosaks! </p>
<p id="v8"><sup><small>8</small></sup>  Ja Issand ise käib su ees, tema on sinuga, tema ei lahku sinust ega jäta sind maha. Ära karda ega kohku!” </p>
<p id="v9"><sup><small>9</small></sup>  Ja Mooses pani kirja selle Seaduse ning andis preestritele, Leevi poegadele, kes kandsid seaduselaegast, ja kõigile Iisraeli vanemaile. </p>
<p id="v10"><sup><small>10</small></sup>  Ja Mooses käskis neid, öeldes: „Igal seitsmendal aastal, vabastusaastal, seatud ajal, lehtmajadepühal, </p>
<p id="v11"><sup><small>11</small></sup>  kui kogu Iisrael tuleb, et ilmuda Issanda, su Jumala ette paika, mille ta on valinud, loe seda Seadust kogu Iisraeli ees nende kuuldes! </p>
<p id="v12"><sup><small>12</small></sup>  Kogu kokku rahvas, mehed ja naised ja lapsed, ka võõrad, kes on su väravais, et nad kuuleksid ja õpiksid ning kardaksid Issandat, teie Jumalat, ja teeksid hoolsasti selle Seaduse kõigi sõnade järgi, <sup id="cite3"><a href="#fn3">[3]</a></sup></p>
<p id="v13"><sup><small>13</small></sup>  ja et nende lapsed, kes seda veel ei tunne, kuuleksid ja õpiksid kartma Issandat, teie Jumalat, kogu aja, mis te elate maal, kuhu te lähete üle Jordani, et seda pärida.” </p>
<p id="v14"><sup><small>14</small></sup>  Ja Issand ütles Moosesele: „Vaata, see aeg ligineb, mil sa pead surema. Kutsu Joosua ja astuge kogudusetelki, siis ma annan temale kohustuse!” Siis Mooses läks koos Joosuaga, ja nad astusid kogudusetelki. </p>
<p id="v15"><sup><small>15</small></sup>  Ja Issand ilmutas ennast telgis pilvesambas, ja pilvesammas seisis telgi ukse kohal. </p>
<p id="v16"><sup><small>16</small></sup>  Ja Issand ütles Moosesele: „Vaata, sa lähed magama oma vanemate juurde, aga see rahvas võtab kätte ja käib hoorates võõraste jumalate järel sellel maal, kuhu ta nüüd jõuab; ta jätab mind maha ja tühistab mu lepingu, mille ma temaga olen teinud. </p>
<p id="v17"><sup><small>17</small></sup>  Sel ajal süttib mu viha põlema tema vastu ja ma jätan ta maha ning peidan oma palge tema eest ja teda hävitatakse ning teda tabab palju õnnetusi ja ahastusi. Sel ajal ta ütleb: „Eks ole need õnnetused mind tabanud selle pärast, et mu Jumal ei ole minu keskel?” </p>
<p id="v18"><sup><small>18</small></sup>  Aga sel ajal peidan ma oma palge täiesti kõige selle kurja pärast, mis ta on teinud, pöördudes teiste jumalate poole. </p>
<p id="v19"><sup><small>19</small></sup>  Ja nüüd kirjutage endile üles see laul! Õpeta seda Iisraeli lastele ja pane see neile suhu, et see laul oleks mulle tunnistajaks Iisraeli laste vastu! </p>
<p id="v20"><sup><small>20</small></sup>  Sest ma tahan neid viia sellele maale, mille ma nende vanemaile vandega tõotasin, mis piima ja mett voolab. Nad söövad, nende kõhud saavad täis ja nad rasvuvad, aga nad pöörduvad teiste jumalate poole ja teenivad neid, nad põlgavad mind ja tühistavad minu lepingu. <sup id="cite4"><a href="#fn4">[4]</a></sup></p>
<p id="v21"><sup><small>21</small></sup>  Kui neid tabavad suured õnnetused ja ahastused, siis kõneleb see laul tunnistajana nende vastu, sest see ei tohi ununeda nende järglaste suust, sellepärast et ma tunnen nende mõtteid, mis nad nüüd mõlgutavad, enne kui ma viin nad maale, mille ma vandega olen tõotanud neile anda.” </p>
<p id="v22"><sup><small>22</small></sup>  Ja Mooses kirjutas sel päeval üles selle laulu ning õpetas seda Iisraeli lastele. </p>
<p id="v23"><sup><small>23</small></sup>  Ja Issand andis käsu Joosuale, Nuuni pojale, ning ütles: „Ole vahva ja tugev, sest sina pead viima Iisraeli lapsed sellele maale, mille ma vandega olen tõotanud neile anda, ja mina olen sinuga!” </p>
<p id="v24"><sup><small>24</small></sup>  Ja kui Mooses oli raamatusse täielikult üles kirjutanud selle Seaduse sõnad algusest lõpuni, </p>
<p id="v25"><sup><small>25</small></sup>  siis käskis Mooses leviite, kes kandsid seaduselaegast, öeldes: </p>
<p id="v26"><sup><small>26</small></sup>  „Võtke see Seaduse raamat ja pange ta Issanda, oma Jumala seaduselaeka kõrvale, et see oleks seal tunnistajaks sinu vastu, </p>
<p id="v27"><sup><small>27</small></sup>  sest ma tunnen sinu vastupanu ja kangekaelsust. Vaata nüüd, mil ma veel elan koos teiega, olete te olnud Issandale vastupanijad, saati siis pärast minu surma! </p>
<p id="v28"><sup><small>28</small></sup>  Koguge minu juurde kõik oma suguharude vanemad ja ülevaatajad, siis ma räägin nende kuuldes need sõnad ja võtan tunnistajaiks nende vastu taeva ja maa! </p>
<p id="v29"><sup><small>29</small></sup>  Sest ma tean, et te pärast minu surma käitute väga kõlvatult ja lahkute teelt, mille ma teile olen andnud. Aga tulevasil päevil tabab teid õnnetus, kui te teete, mis kuri on Issanda silmis, pahandades teda oma kätetööga.” </p>
<p id="v30"><sup><small>30</small></sup>  Ja Mooses rääkis kogu Iisraeli koguduse kuuldes selle laulu sõnad algusest lõpuni: </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Deuteronomy/30">Viies Moosese raamat - Peatükk 30</a></td>
        <td><a href="/et/Bible/Deuteronomy/Index">Indeks</a></td>
        <td><a href="/et/Bible/Deuteronomy/32">Viies Moosese raamat - Peatükk 32</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 31:6 <i>Jumal ei jäta Jeesust kunagi üksi</i>: <a href="/et/The_Urantia_Book/157#p6_13">Ur 157:6.13</a>. </li>
  <li id="fn2"><a href="#cite2">↑</a> 31:6,8 <i>Ta ei hülga</i>: <a href="/et/The_Urantia_Book/3#p1_4">Ur 3:1.4</a>. </li>
  <li id="fn3"><a href="#cite3">↑</a> 31:12 <i>Võõrad väravate sees</i>: <a href="/et/The_Urantia_Book/27#p4_3">Ur 27:4.3</a>. </li>
  <li id="fn4"><a href="#cite4">↑</a> 31:20 <i>Nad on söönud ja rasvunud</i>: <a href="/et/The_Urantia_Book/165#p4_8">Ur 165:4.8</a>. </li>
</ol>
</div>
