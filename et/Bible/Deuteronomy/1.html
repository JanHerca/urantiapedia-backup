<!--
title: Viies Moosese raamat - Peatükk 1
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/et/Bible/Deuteronomy/Index">Indeks</a></td>
        <td><a href="/et/Bible/Deuteronomy/2">Viies Moosese raamat - Peatükk 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Need on sõnad, mis Mooses rääkis kogu Iisraelile kõrbes teisel pool Jordanit, lagendikul Suufi kohal, Paarani, Tofeli, Laabani, Haseroti ja Dii-Saahabi vahel - </p>
<p id="v2"><sup><small>2</small></sup>  üksteist päevateekonda on Hoorebilt Kaades-Barneani mööda Seiri mäestiku teed. </p>
<p id="v3"><sup><small>3</small></sup>  Ja neljakümnendal aastal, üheteistkümnenda kuu esimesel päeval rääkis Mooses Iisraeli lastele kõik, mis Issand teda oli käskinud neile rääkida, </p>
<p id="v4"><sup><small>4</small></sup>  pärast seda kui ta oli löönud Siihonit, emorlaste kuningat, kes elas Hesbonis, ja Oogi, Baasani kuningat, kes elas Astarotis Edreis. </p>
<p id="v5"><sup><small>5</small></sup>  Teisel pool Jordanit, Moabimaal, alustas Mooses seda Seaduse seletust, öeldes: </p>
<p id="v6"><sup><small>6</small></sup>  „Issand, meie Jumal, rääkis meiega Hoorebil, öeldes: Küllalt kaua olete viibinud selle mäe juures. </p>
<p id="v7"><sup><small>7</small></sup>  Pöörduge ja minge teele; minge emorlaste mäestikku ja kõigi nende naabrite juurde lagendikul, mäestikus ja madalikul, Lõunamaal ja mererannas, kaananlaste maale ja Liibanoni, kuni suure jõeni, Frati jõeni. </p>
<p id="v8"><sup><small>8</small></sup>  Vaata, mina annan selle maa teile ette: minge ja pärige maa, mille Issand on vandega tõotanud anda teie vanemaile, Aabrahamile, Iisakile ja Jaakobile, neile ja nende järglastele pärast neid! </p>
<p id="v9"><sup><small>9</small></sup>  Ja mina rääkisin teiega sel ajal, öeldes: „Ei jaksa mina üksi teid kanda. </p>
<p id="v10"><sup><small>10</small></sup>  Issand, teie Jumal, on teinud teid paljuks, ja vaata, teid on tänapäeval nõnda palju nagu taevatähti. </p>
<p id="v11"><sup><small>11</small></sup>  Issand, teie vanemate Jumal, tehku teid veel tuhat korda rohkemaks, kui teid on, ja õnnistagu teid nõnda, nagu ta teile on rääkinud! </p>
<p id="v12"><sup><small>12</small></sup>  Kuidas ma siis jaksaksin üksinda kanda vaeva ja koormat teie pärast ja teie riidu? </p>
<p id="v13"><sup><small>13</small></sup>  Tooge endile suguharude kaupa tarku ja mõistlikke ning tuntud mehi, et saaksin nad panna teile peameesteks.” </p>
<p id="v14"><sup><small>14</small></sup>  Ja te vastasite mulle ning ütlesite: „See on hea, mida sa oled käskinud teha!” </p>
<p id="v15"><sup><small>15</small></sup>  Siis ma võtsin teie suguharudest peamehi, tarku ja tuntud mehi, ja panin nad teile peameesteks, tuhande-, saja-, viiekümne- ja kümnepealikuiks ja ülevaatajaiks teie suguharudele. </p>
<p id="v16"><sup><small>16</small></sup>  Ja ma käskisin tol korral teie kohtumõistjaid, öeldes: Kuulake järele oma vendade vahel ja mõistke neile õigust venna ja venna vahel, või tema ja võõra vahel, kes ta juures on. </p>
<p id="v17"><sup><small>17</small></sup>  Te ei tohi kohtus olla erapoolikud, te peate kuulama niihästi väikest kui suurt; ärge kartke kedagi, sest kohus on Jumala päralt! Aga asi, mis teile on raske, tooge minu ette, et ma seda kuulaksin! <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  Nõnda ma andsin teile tol korral käsu kõige selle kohta, mida te pidite tegema. </p>
<p id="v19"><sup><small>19</small></sup>  Ja me läksime teele Hoorebilt ning rändasime läbi kogu selle suure ja koleda kõrbe, mida te olete näinud, emorlaste mäestikuteed mööda, nagu Issand, meie Jumal, meid oli käskinud, ja me tulime Kaades-Barneasse. </p>
<p id="v20"><sup><small>20</small></sup>  Ja ma ütlesin teile: Te olete tulnud emorlaste mäestikuni, mille Issand, meie Jumal, meile annab. </p>
<p id="v21"><sup><small>21</small></sup>  Vaata, Issand, su Jumal, annab maa sulle ette: mine võta see enesele, nagu Issand, su vanemate Jumal, sulle on öelnud. Ära karda ega kohku! </p>
<p id="v22"><sup><small>22</small></sup>  Siis te tulite kõik mu juurde ja ütlesite: „Läkitagem oma ees mehi, et nad meile maad kuulaksid ja tooksid sõna tee kohta, mida mööda peaksime minema, ja linnade kohta, kuhu peaksime jõudma!” </p>
<p id="v23"><sup><small>23</small></sup>  See kõne oli mu silmis hea ja ma võtsin teie hulgast kaksteist meest, igast suguharust ühe, </p>
<p id="v24"><sup><small>24</small></sup>  ja need võtsid suuna ning läksid üles sinna mäestikku, jõudsid Kobaraorgu ja uurisid seda. </p>
<p id="v25"><sup><small>25</small></sup>  Ja nad võtsid kaasa maa vilju ja tõid alla meie juurde ning ütlesid: „See on hea maa, mille Issand, meie Jumal, meile annab.” </p>
<p id="v26"><sup><small>26</small></sup>  Aga te ei tahtnud sinna minna ja tõrkusite Issanda, oma Jumala käsu vastu. </p>
<p id="v27"><sup><small>27</small></sup>  Te nurisesite oma telkides ja ütlesite: „Sellepärast et Issand meid vihkab, on ta meid toonud Egiptusemaalt, et anda meid emorlaste kätte hävitamiseks. </p>
<p id="v28"><sup><small>28</small></sup>  Kuhu me läheme? Meie vennad on teinud meie südamed araks, öeldes: Rahvas on meist suurem ja arvukam, linnad on suured ja taevani kindlustatud; ja me nägime seal ka anaklasi.” </p>
<p id="v29"><sup><small>29</small></sup>  Siis ma ütlesin teile: Ärge heituge ja ärge kartke neid! </p>
<p id="v30"><sup><small>30</small></sup>  Issand, teie Jumal, kes käib teie ees, sõdib teie eest, nõnda nagu ta teie silme ees tegi teie heaks Egiptuses </p>
<p id="v31"><sup><small>31</small></sup>  ja kõrbes, nagu sa ise oled näinud, kuidas Issand, sinu Jumal, sind kandis nagu mees, kes kannab oma poega, kogu teekonnal, mida te olete käinud, kuni te jõudsite siia paika. <sup id="cite2"><a href="#fn2">[2]</a></sup></p>
<p id="v32"><sup><small>32</small></sup>  Aga sellest hoolimata ei ole te uskunud Issandasse, oma Jumalasse, </p>
<p id="v33"><sup><small>33</small></sup>  kes käis teekonnal teie ees, otsimas teile leeripaika: öösel tules näitamas teile teed, mida te pidite käima, ja päeval pilves. </p>
<p id="v34"><sup><small>34</small></sup>  Kui Issand kuulis teie valju kõnet, siis ta vihastus ja vandus, öeldes: </p>
<p id="v35"><sup><small>35</small></sup>  „Tõesti, ükski neist meestest sellest pahast sugupõlvest ei saa näha seda head maad, mille ma vandega olen tõotanud anda teie vanemaile, </p>
<p id="v36"><sup><small>36</small></sup>  peale Kaalebi, Jefunne poja: tema näeb seda ja temale ja tema lastele ma annan selle maa, millel ta on astunud, sellepärast et ta kõiges on järgnenud Issandale!” </p>
<p id="v37"><sup><small>37</small></sup>  Ka minu peale vihastus Issand teie pärast, öeldes: „Sinagi ei pääse sinna. </p>
<p id="v38"><sup><small>38</small></sup>  Joosua, Nuuni poeg, kes teenib sind, jõuab sinna; kinnita teda, sest tema peab selle jaotama pärisosaks Iisraelile. </p>
<p id="v39"><sup><small>39</small></sup>  Ja teie lapsed, keda te ütlete saavat röövsaagiks, teie pojad, kes täna veel ei mõista head ja kurja, jõuavad sinna; neile ma annan maa ja nemad pärivad selle. </p>
<p id="v40"><sup><small>40</small></sup>  Teie aga pöörduge ja minge teele kõrbe poole mööda Kõrkjamere teed!” </p>
<p id="v41"><sup><small>41</small></sup>  Siis te vastasite ja ütlesite mulle: „Me oleme Issanda vastu pattu teinud! Me tahame minna ja sõdida, nõnda nagu Issand, meie Jumal, meid on käskinud.” Ja te panite igaüks oma sõjariistad vööle ning olite valmis minema mäestikku. </p>
<p id="v42"><sup><small>42</small></sup>  Aga Issand ütles mulle: „Ütle neile: Ärge minge ja ärge sõdige, sest mina ei ole teie keskel - et teid ei löödaks maha teie vaenlase ees!” </p>
<p id="v43"><sup><small>43</small></sup>  Ja ma rääkisin teile, aga te ei kuulanud, vaid tõrkusite Issanda käsu vastu ja olite ülemeelikud ning läksite mäestikku. </p>
<p id="v44"><sup><small>44</small></sup>  Aga emorlased, kes elasid seal mäestikus, tulid välja teie vastu ja ajasid teid taga mesilaste kombel ning hajutasid teid Seiris kuni Hormani. </p>
<p id="v45"><sup><small>45</small></sup>  Siis te pöördusite tagasi ja nutsite Issanda ees. Aga Issand ei kuulanud teie häält ega pannud teid tähele. </p>
<p id="v46"><sup><small>46</small></sup>  Ja te jäite Kaadesisse selleks pikaks ajaks, mis te seal viibisite. </p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/et/Bible/Deuteronomy/Index">Indeks</a></td>
        <td><a href="/et/Bible/Deuteronomy/2">Viies Moosese raamat - Peatükk 2</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 1:17 <i>kohtumõistmise Jumal</i>: <a href="/et/The_Urantia_Book/96#p6_3">Ur 96:6.3</a>. </li>
  <li id="fn2"><a href="#cite2">↑</a> 1:31 <i>Mõiste „isa“</i>: <a href="/et/The_Urantia_Book/196#p0_2">Ur 196:0.2</a>. </li>
</ol>
</div>
