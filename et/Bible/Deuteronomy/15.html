<!--
title: Viies Moosese raamat - Peatükk 15
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Deuteronomy/14">Viies Moosese raamat - Peatükk 14</a></td>
        <td><a href="/et/Bible/Deuteronomy/Index">Indeks</a></td>
        <td><a href="/et/Bible/Deuteronomy/16">Viies Moosese raamat - Peatükk 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Igal seitsmendal aastal pühitse vabastusaastat! </p>
<p id="v2"><sup><small>2</small></sup>  Ja vabastusaasta kord on niisugune: iga võlausaldaja, kes oma ligimesele on laenanud, loobugu sellest; ta ärgu pigistagu oma ligimest ega oma venda, sest vabastus on välja kuulutatud Issanda auks. </p>
<p id="v3"><sup><small>3</small></sup>  Võõralt sa võid nõuda, aga mis sul on saada oma vennalt, sellest loobu! </p>
<p id="v4"><sup><small>4</small></sup>  Õigupoolest ei peaks enam vaest olemagi su keskel, sest Issand õnnistab sind rikkalikult sellel maal, mille Issand, su Jumal, annab sulle pärida kui pärisosa, </p>
<p id="v5"><sup><small>5</small></sup>  kui sa ainult tõesti kuulad Issanda, oma Jumala häält, täites hoolsasti kõiki neid käske, mis ma täna sulle annan. </p>
<p id="v6"><sup><small>6</small></sup>  Sest Issand, su Jumal, õnnistab sind, nagu ta sulle on öelnud; ja sa võid laenata paljudele rahvastele, sa ise aga ei tarvitse laenata, ja sa valitsed paljude rahvaste üle, aga nemad ei valitse sinu üle. <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  Kui su keskel on mõni vaene, keegi su vendadest mõnes su väravaist sinu maal, mille Issand, su Jumal, sulle annab, siis ära tee oma südant kõvaks ja ära sule kätt oma vaese venna eest, </p>
<p id="v8"><sup><small>8</small></sup>  vaid ava temale heldesti oma käsi ja laena temale meelsasti, mida ta vajab. </p>
<p id="v9"><sup><small>9</small></sup>  Hoia, et su südames ei oleks nurjatut mõtet, et sa mõtled: „Seitsmes aasta, vabastusaasta, ligineb”, ja seetõttu on siis su silm kuri su vaese venna vastu ja sa ei anna temale midagi. Aga tema hüüab sinu pärast Issanda poole, ja see on sulle patuks. <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  Anna temale meelsasti ja ärgu olgu su süda kuri, kui sa temale annad, sest selle asja pärast õnnistab sind Issand, su Jumal, kõigis su töödes ja kõiges, mille külge sa oma käed paned! </p>
<p id="v11"><sup><small>11</small></sup>  Sest vaeseid ei puudu maal kunagi. Seepärast ma käsin sind ja ütlen: Ava heldesti oma käsi oma vennale, hädalisele ja vaesele oma maal! </p>
<p id="v12"><sup><small>12</small></sup>  Kui su vend, heebrea mees või heebrea naine, on enese sulle müünud, siis teenigu ta sind kuus aastat, aga seitsmendal aastal lase ta vabaks enese juurest! </p>
<p id="v13"><sup><small>13</small></sup>  Ja kui sa lased tema vabaks enese juurest, siis ära saada teda minema tühje käsi! </p>
<p id="v14"><sup><small>14</small></sup>  Lao temale õlale rohkesti oma lammastest ja kitsedest, rehealusest ja surutõrrest; millega Issand, su Jumal, sind on õnnistanud, sellest anna ka temale! </p>
<p id="v15"><sup><small>15</small></sup>  Ja mõtle sellele, et sa ise olid ori Egiptusemaal ja et Issand, sinu Jumal, sind lunastas! Sellepärast annan mina täna sulle selle käsu. </p>
<p id="v16"><sup><small>16</small></sup>  Aga kui ta peaks sulle ütlema: „Ma ei taha su juurest ära minna”, sellepärast et ta armastab sind ja su koda, kuna tal on su juures hea põli, </p>
<p id="v17"><sup><small>17</small></sup>  siis võta naaskel ja torka see temal kõrvast läbi ukse külge, ja ta olgu igavesti sinu sulane; ka oma teenijaga talita nõnda! </p>
<p id="v18"><sup><small>18</small></sup>  Ärgu olgu su silmis raske lasta teda vabaks enese juurest, sest ta on kuus aastat sind orjanud poole päevilise palga eest; siis õnnistab sind Issand, su Jumal, kõiges, mida sa teed! </p>
<p id="v19"><sup><small>19</small></sup>  Kõik isased esmasündinud, kes sünnivad su veiste, lammaste ja kitsede hulgas, pead sa pühitsema Issandale, oma Jumalale; oma härik-esmasündinuga ära tee tööd, oma lammaste ja kitsede esmasündinut ära niida! </p>
<p id="v20"><sup><small>20</small></sup>  Issanda, oma Jumala ees pead sa seda igal aastal sööma paigas, mille Issand valib, sina ja su pere! </p>
<p id="v21"><sup><small>21</small></sup>  Aga kui selle küljes on viga: ta lonkab, on pime või on mingi muu paha veaga, siis ära ohverda seda Issandale, oma Jumalale! </p>
<p id="v22"><sup><small>22</small></sup>  Seda söö oma väravais, niihästi roojane kui puhas võib seda süüa nagu gaselli või hirve liha. </p>
<p id="v23"><sup><small>23</small></sup>  Aga selle verd ära söö, vala see maha nagu vesi! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Deuteronomy/14">Viies Moosese raamat - Peatükk 14</a></td>
        <td><a href="/et/Bible/Deuteronomy/Index">Indeks</a></td>
        <td><a href="/et/Bible/Deuteronomy/16">Viies Moosese raamat - Peatükk 16</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 15:6 <i>Laenuta paljudele rahvastele</i>: <a href="/et/The_Urantia_Book/96#p5_4">Ur 96:5.4</a>. </li>
  <li id="fn2"><a href="#cite2">↑</a> 15:9 <i>Evil eye</i>: <a href="/et/The_Urantia_Book/87#p5_4">Ur 87:5.4</a>. </li>
</ol>
</div>
