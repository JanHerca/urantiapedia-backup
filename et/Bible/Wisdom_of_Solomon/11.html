<!--
title: Saalomoni Tarkuseraamat - Peatükk 11
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Wisdom_of_Solomon/10">Saalomoni Tarkuseraamat - Peatükk 10</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Wisdom_of_Solomon/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Wisdom_of_Solomon/12">Saalomoni Tarkuseraamat - Peatükk 12</a></td>
      </tr>
    </tbody>
  </table>
</figure>
<h2> Päästmine Egiptusest </h2>
<p id="v1"><sup><small>1</small></sup>  Ta laskis nende teod korda minna oma püha prohveti käe läbi. </p>
<p id="v2"><sup><small>2</small></sup>  Nad läksid läbi asustamata kõrbe ja püstitasid telgid teedeta paikades. </p>
<p id="v3"><sup><small>3</small></sup>  Nad astusid vastu vaenlastele ja tõrjusid vihamehi. </p>
<p id="v4"><sup><small>4</small></sup>  Neil oli janu, ja nad hüüdsid sind appi, neile anti vett järsust kaljust, janu kustutust kõvast kivist. </p>
<h2> Hukatuseks ühele, õnnistuseks teisele </h2>
<p id="v5"><sup><small>5</small></sup>  Sest see, millega nende vaenlasi nuheldi, tuli neile kasuks, kui nad olid hädas. </p>
<p id="v6"><sup><small>6</small></sup>  Alati voolava jõe allika asemel, mis mõrva verega oli sogaseks tehtud </p>
<p id="v7"><sup><small>7</small></sup>  laste tapmise käsu karistuseks, andsid sa neile ootamatult külluses vett, </p>
<p id="v8"><sup><small>8</small></sup>  näidates tookordse januga, kuidas sa vastaseid olid nuhelnud. </p>
<p id="v9"><sup><small>9</small></sup>  Sest kui neid nõnda proovile pandi, olgugi kergelt karistades, mõistsid nad, kuidas piinati jumalakartmatuid, kellele vihas kohut mõisteti. </p>
<p id="v10"><sup><small>10</small></sup>  Sest neid sa panid proovile, manitsedes nagu isa, aga neid teisi sa karistasid, süüdi mõistes nagu vali kuningas. </p>
<p id="v11"><sup><small>11</small></sup>  Ja olid nad kaugel või lähedal, neid piinati ühtemoodi. </p>
<p id="v12"><sup><small>12</small></sup>  Sest kahekordne mure valdas neid ja ägamine, kui nad meenutasid möödunut. </p>
<p id="v13"><sup><small>13</small></sup>  Sest kui nad kuulsid, et nende endi nuhtlused tulid teistele kasuks, siis nad tundsid ära Issanda. </p>
<p id="v14"><sup><small>14</small></sup>  Sest teda, kelle nad ükskord laituses olid kõrvale lükanud ja pilgates hüljanud, teda imetlesid nad lõpuks toimunu pärast, kui neil oli teistsugune janu kui õigetel. </p>
<h2> Jumal halastab egiptlastele </h2>
<p id="v15"><sup><small>15</small></sup>  Nende jumalakartmatuse rumalate mõtete pärast, millest eksitatuina nad austasid mõistmatuid roomajaid ja viletsaid putukaid, läkitasid sa palju mõistmatuid loomi neile karistuseks, </p>
<p id="v16"><sup><small>16</small></sup>  et nad saaksid aru, et igaüht nuheldakse sellesamaga, millega ta patustab. </p>
<p id="v17"><sup><small>17</small></sup>  Sest sinu kõikvõimsal käel, mis lõi maailma vormitust ainest, ei oleks olnud võimatu läkitada neile rohkesti karusid või metsikuid lõvisid, </p>
<p id="v18"><sup><small>18</small></sup>  või vastloodud, senitundmata vihaseid metsloomi, kes lõõtsuvad tuldpurskavat hingeõhku, või levitavad suhisevat suitsu, või välgutavad silmist kohutavaid sädemeid, </p>
<p id="v19"><sup><small>19</small></sup>  loomi, kes oleksid suutnud neid hävitada mitte ainult murdes, vaid hukata juba oma kohutava välimusega. </p>
<p id="v20"><sup><small>20</small></sup>  Ja ilma nendetagi oleksid nad võinud langeda ainsas tuulepuhangus, taga aetuna kättemaksust ja puistatuna sinu võimsuse hingusest. Aga sina oled kõik korraldanud mõõdu, arvu ja kaalu järgi. </p>
<p id="v21"><sup><small>21</small></sup>  Sest sinul on alati suur jõud, ja kes suudaks vastu panna sinu vägevale käsivarrele? </p>
<p id="v22"><sup><small>22</small></sup>  Sest kogu maailm on sinu ees nagu kübeke kaalukaussidel, otsekui kastetilk, mis hommikul maha langeb. </p>
<h2> Halastamise põhjus </h2>
<p id="v23"><sup><small>23</small></sup>  Sina halastad aga kõigi peale, sest et sa suudad kõike, ja vaatad mööda inimeste pattudest, et nad meelt parandaksid. </p>
<p id="v24"><sup><small>24</small></sup>  Sest sina armastad kõike, mis olemas on, ega põlga midagi, mida sa oled teinud, sest sina ei olegi loonud midagi, mida sa ise vihkaksid. </p>
<p id="v25"><sup><small>25</small></sup>  Sest kuidas saaks midagi püsida, kui sina ei tahaks, või kuidas säiliks see, keda sina ei ole kutsunud? </p>
<p id="v26"><sup><small>26</small></sup>  Sina aga säästad kõiki, sellepärast et nad on sinu omad, Issand, hingede armastaja. </p>
