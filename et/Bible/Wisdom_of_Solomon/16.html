<!--
title: Saalomoni Tarkuseraamat - Peatükk 16
description: 
published: true
date: 2022-10-6T9:46:9Z
tags: bible, bible—wisdom of solomon
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Wisdom_of_Solomon/15">Saalomoni Tarkuseraamat - Peatükk 15</a></td>
        <td><a href="/et/Bible/Wisdom_of_Solomon/Index">Indeks</a></td>
        <td><a href="/et/Bible/Wisdom_of_Solomon/17">Saalomoni Tarkuseraamat - Peatükk 17</a></td>
      </tr>
    </tbody>
  </table>
</figure>
<h2> Egiptus ja Iisrael: karistus ja kasvatus </h2>
<p id="v1"><sup><small>1</small></sup>  Sellepärast oli õige, et neid seesugustega nuheldi, vastikute putukate rohkusega piinates. </p>
<p id="v2"><sup><small>2</small></sup>  Niisuguse nuhtluse asemel tegid sa oma rahvale head: suure isu täitmiseks valmistasid haruldase roa, andes neile toiduks vutte - </p>
<p id="v3"><sup><small>3</small></sup>  olid ju egiptlased süüa tahtes kaotanud vajaliku isu neile kallale saadetud loomade vastiku välimuse tõttu -, kuna aga need, kes pisut aega puudust tundsid, said osa hoopis uuest roast. </p>
<p id="v4"><sup><small>4</small></sup>  Sest neile, rõhujaile, pidi tulema paratamatu puudus, sinu rahvale aga pidi näidatama, kuidas nende vaenlasi piinati. </p>
<p id="v5"><sup><small>5</small></sup>  Sest ka siis, kui elukate hirmus viha tuli sinu rahva peale ja neid hävitati vingerdavate madude salvamise läbi, ei kestnud sinu viha lõpuni, </p>
<p id="v6"><sup><small>6</small></sup>  vaid neid hirmutati pisut aega hoiatuseks, ja nad said päästemärgi meenutama sinu Seaduse käsku. </p>
<p id="v7"><sup><small>7</small></sup>  Sest kes pöördus, seda ei päästetud nähtu pärast, vaid sinu poolt, kõigi Päästja. </p>
<p id="v8"><sup><small>8</small></sup>  Ja sellega panid sa ka meie vaenlased uskuma, et sina oled lunastaja kõigest kurjast. </p>
<p id="v9"><sup><small>9</small></sup>  Neid tappis ju rohutirtsude ja parmude hammustus, ja nende hingele ei leidunud ravimit, sest nad olid seesugust nuhtlust väärt. </p>
<p id="v10"><sup><small>10</small></sup>  Sinu lapsi aga ei kahjustanud mürkmadude hambad, sest sinu halastus astus vastu ja tegi nad terveks. </p>
<p id="v11"><sup><small>11</small></sup>  Neid salvati sinu sõnade meenutuseks, ja nad päästeti ruttu, et nad ei langeks sügavasse unustusse ega jääks ilma sinu heategudest. </p>
<p id="v12"><sup><small>12</small></sup>  Neid ei parandanud ravimtaimed ega plaastrid, vaid, oh Issand, sinu sõna, mis kõike parandab. </p>
<p id="v13"><sup><small>13</small></sup>  Sest sinul on meelevald elu ja surma üle, sina viid alla surmavalla väravaisse ja tood jälle üles. </p>
<p id="v14"><sup><small>14</small></sup>  Inimene ju tapab küll oma kurjuse tõttu, aga välja läinud vaimu ta tagasi ei too ja vangistatud hinge ta ei vabasta. </p>
<p id="v15"><sup><small>15</small></sup>  Sinu käest põgeneda on aga võimatu. </p>
<p id="v16"><sup><small>16</small></sup>  Sest jumalakartmatuid, kes ei tahtnud sind tunda, piitsutati sinu käsivarre rammuga, haruldased vihmavalingud ja rahehood ning vältimatud rajuilmad jälitasid neid, ja tuli tegi neile lõpu. </p>
<p id="v17"><sup><small>17</small></sup>  Mis veelgi imelisem: kõike kustutavas vees oli tulel suurem võimus, sest loodus sõdib õigete eest. </p>
<p id="v18"><sup><small>18</small></sup>  Teinekord tuleleek aga vaibus, et see ei põletaks loomi, kes olid läkitatud jumalakartmatute kallale, et need seda nähes mõistaksid, et neid piinab Jumala kohus. </p>
<p id="v19"><sup><small>19</small></sup>  Teinekord põles see keset vett tavalisest tulest võimsamana, et hävitada ülekohtuse maa viljad. </p>
<p id="v20"><sup><small>20</small></sup>  Selle asemel söötsid sa oma rahvast inglite roaga, ilma et nad oleksid vaeva näinud, andsid neile taevast valmis leiba, mis iga isu rahuldas ja igale maitsele vastas. </p>
<p id="v21"><sup><small>21</small></sup>  Sest sinu olemus ilmutas sinu lastele sinu armsust, ja vastu tulles vastuvõtjate soovile muutus selleks, mida igaüks himustas. </p>
<p id="v22"><sup><small>22</small></sup>  Aga lumi ja jää panid vastu tulele ega sulanud, mõistmiseks, et tuli, mis leegitses rahehoogudes ja vihmavalinguis välku lõi, hävitas ainult vaenlase vilja, </p>
<p id="v23"><sup><small>23</small></sup>  ja teinekord - et õiged saaksid süüa - unustas oma loomupärase jõu. </p>
<p id="v24"><sup><small>24</small></sup>  Sest loodus, mis teenib sind, Looja, tõuseb ülekohtuste karistamiseks, ja leebub, et head teha neile, kes sinu peale loodavad. </p>
<p id="v25"><sup><small>25</small></sup>  Sellepärast loodus ka tookord igati muutudes teenis sinu kõiketoitvat andi palujate soovi kohaselt, </p>
<p id="v26"><sup><small>26</small></sup>  et sinu lapsed, keda sina, Issand, armastad, õpiksid, et inimesi ei toida maaviljad, vaid et sinu sõna peab ülal neid, kes sinusse usuvad. </p>
<p id="v27"><sup><small>27</small></sup>  Sest see, mida tuli ei hävitanud, sulas otsekohe, kui seda soojendas põgus päikesekiir, </p>
<p id="v28"><sup><small>28</small></sup>  mõistmiseks, et sind tuleb tänada enne päikesetõusu ja sinu poole palvetada aovalgel. </p>
<p id="v29"><sup><small>29</small></sup>  Sest tänamatu inimese lootus sulab otsekui talvine härmatis ja voolab ära kui kasutu vesi. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Wisdom_of_Solomon/15">Saalomoni Tarkuseraamat - Peatükk 15</a></td>
        <td><a href="/et/Bible/Wisdom_of_Solomon/Index">Indeks</a></td>
        <td><a href="/et/Bible/Wisdom_of_Solomon/17">Saalomoni Tarkuseraamat - Peatükk 17</a></td>
      </tr>
    </tbody>
  </table>
</figure>
