<!--
title: Saalomoni Tarkuseraamat - Peatükk 5
description: 
published: true
date: 2022-9-13T22:41:6Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Wisdom_of_Solomon/4">Saalomoni Tarkuseraamat - Peatükk 4</a></td>
        <td><a href="/et/Bible/Wisdom_of_Solomon/Index">Indeks</a></td>
        <td><a href="/et/Bible/Wisdom_of_Solomon/6">Saalomoni Tarkuseraamat - Peatükk 6</a></td>
      </tr>
    </tbody>
  </table>
</figure>
<h2> Õige ja jumalakartmatu kohtu ees </h2>
<p id="v1"><sup><small>1</small></sup>  Õige astub aga suure julgusega oma rõhujate ja teiste ette, kes tema hädast ei hoolinud. </p>
<p id="v2"><sup><small>2</small></sup>  Seda nähes nad värisevad kohutavas hirmus ja jahmuvad tema ootamatu päästmise pärast. </p>
<p id="v3"><sup><small>3</small></sup>  Kahetsedes räägivad nad omavahel, ohkavad hingeahastuses ja ütlevad: </p>
<p id="v4"><sup><small>4</small></sup>  „See on see, keda me kunagi naeruks panime ja kes oli meile sõimusõnaks. Meie, meeletud, pidasime tema elu hulluseks ja tema surma häbistavaks. </p>
<p id="v5"><sup><small>5</small></sup>  Kuidas küll teda on arvatud Jumala laste hulka ja miks on tema pärand püha rahva keskel? </p>
<p id="v6"><sup><small>6</small></sup>  Jah, meie oleme eksinud tõe teelt! Ei ole meile paistnud õiguse valgus ega ole meile tõusnud selle päike. </p>
<p id="v7"><sup><small>7</small></sup>  Meie leidsime rahuldust patu ja hukatuse radadel, rändasime teedeta kõrbetes, aga Issanda teed me ei tundnud. </p>
<p id="v8"><sup><small>8</small></sup>  Mis kasu oli meil uhkusest, ja mis abi andis meile rikkus ja hooplemine? </p>
<p id="v9"><sup><small>9</small></sup>  See kõik on kadunud nagu vari või nagu põgus kuuldus; </p>
<p id="v10"><sup><small>10</small></sup>  või nagu laev, mis sõidab läbi lainetava vee: ei leidu jälge selle minekust ega kiilu rada lainetes; </p>
<p id="v11"><sup><small>11</small></sup>  või nagu läbi õhu lendav lind, kelle teekonnast ei leita märki - ainult tiivalöögid piitsutavad mahedat tuult ja lõikavad seda läbilennul tiibadest sündinud hoogsa sahinaga - pärast seda aga ei leita sealt liikumise jälge; </p>
<p id="v12"><sup><small>12</small></sup>  või nagu märki lastava noole puhul vajub lõhestatud õhk otsekohe kokku, nõnda et lennujoont enam ei tunta - </p>
<p id="v13"><sup><small>13</small></sup>  nõnda oleme ka meie: vaevalt sündinud, juba surnud, mingit vooruse märki ei ole meil näidata, küll aga oleme kulunud oma kurjuses.” </p>
<p id="v14"><sup><small>14</small></sup>  Sest jumalakartmatu lootus on nagu tuule viidud vaht, nagu tormi aetud peen härmatis, nagu tuule hajutatud suits, nagu mööduv mälestus ühepäevasest peatujast. </p>
<p id="v15"><sup><small>15</small></sup>  Õiged aga elavad igavesti, nende tasu on Issandas, ja Kõigekõrgem kannab hoolt nende eest. </p>
<p id="v16"><sup><small>16</small></sup>  Sellepärast nad saavad väärt kuningriigi ja kauni krooni Issanda käest, sest tema kaitseb neid oma parema käega ja tema käsivars on neile kilbiks. </p>
<p id="v17"><sup><small>17</small></sup>  Tema võtab sõjavarustuseks oma püha viha ja ta relvastab kogu looduse kättemaksuks vaenlastele. </p>
<p id="v18"><sup><small>18</small></sup>  Ta paneb selga õiguse soomusrüü, ja pähe äraostmatu kohtu kiivri. </p>
<p id="v19"><sup><small>19</small></sup>  Ta võtab pühaduse võitmatu kilbi, </p>
<p id="v20"><sup><small>20</small></sup>  mõõgaks ihub aga kange viha, ja maailm läheb koos temaga sõtta meeletute vastu. </p>
<p id="v21"><sup><small>21</small></sup>  Tabavad välgunooled sähvatavad ja lendavad märki otsekui pilvede koolutatud vibust. </p>
<p id="v22"><sup><small>22</small></sup>  Vihavalingust paiskub rohkesti rahet, merevesi raevutseb nende vastu, jõed aga uputavad armutult. </p>
<p id="v23"><sup><small>23</small></sup>  Võimsuse vaim tõuseb nende vastu ja pillutab neid otsekui torm. Muidu ju ülekohus laastaks kogu maa ja kuritöö tõukaks ümber valitsejate aujärjed. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Wisdom_of_Solomon/4">Saalomoni Tarkuseraamat - Peatükk 4</a></td>
        <td><a href="/et/Bible/Wisdom_of_Solomon/Index">Indeks</a></td>
        <td><a href="/et/Bible/Wisdom_of_Solomon/6">Saalomoni Tarkuseraamat - Peatükk 6</a></td>
      </tr>
    </tbody>
  </table>
</figure>
