<!--
title: Juudit - Peatükk 16
description: 
published: true
date: 2022-9-13T22:41:6Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Judith/15">Juudit - Peatükk 15</a></td>
        <td><a href="/et/Bible/Judith/Index">Indeks</a></td>
        <td> </td>
      </tr>
    </tbody>
  </table>
</figure>
<h2> Juuditi tänulaul </h2>
<p id="v1"><sup><small>1</small></sup>  Ja Juudit alustas seda tunnistust terve Iisraeli keskel, ülistust, mida kogu rahvas hõisates kaasa laulis. </p>
<p id="v2"><sup><small>2</small></sup>  Ja Juudit ütles: „Hakake mängima minu Jumalale trummidega, laulge Issandale simblitega! Lisage kiituslaul temale, ülistage ja hüüdke appi tema nime! </p>
<p id="v3"><sup><small>3</small></sup>  Sest Issand on Jumal, kes lõpetab sõjad. Tema päästis minu jälitajate käest oma väeleeri rahva keskel. </p>
<p id="v4"><sup><small>4</small></sup>  Assur tuli põhja mägedelt, tuli oma tohutu suure sõjaväega. Nende hulk ummistas mäestikuojasid ja nende hobused katsid künkaid. </p>
<p id="v5"><sup><small>5</small></sup>  Ta käskis põletada minu maa, minu noored mehed tappa mõõgaga ja imikud paisata vastu maad, minu väetid võtta saagiks ja neitsid röövida. </p>
<p id="v6"><sup><small>6</small></sup>  Aga Issand, kõigeväeline, hävitas nad naise käe läbi. </p>
<p id="v7"><sup><small>7</small></sup>  Sest nende kangelane ei langenud noorte meeste käe läbi, ei tapnud teda titaanide pojad ega tunginud temale kallale pikakasvulised hiiud, vaid Juudit, Merari tütar, alistas tema oma näo iluga. </p>
<p id="v8"><sup><small>8</small></sup>  Sest ta võttis seljast leseriided Iisraeli rõhutute ülendamiseks, võidis oma palet salviga, </p>
<p id="v9"><sup><small>9</small></sup>  sidus oma juuksed paelaga ja pani selga linase rüü, et teda hurmata. </p>
<p id="v10"><sup><small>10</small></sup>  Tema kingad köitsid mehe silmad ja ta ilu võttis vangi tema hinge. Mõõk läbistas mehe kaela. </p>
<p id="v11"><sup><small>11</small></sup>  Pärslased jahmusid tema julguse pärast ja meedlasi kohutas tema kartmatus. </p>
<p id="v12"><sup><small>12</small></sup>  Kui siis hüüdsid mu rõhutud, nemad kartsid, mu väetid, nemad tundsid hirmu; tõstsid nad oma häält, siis nad põgenesid. </p>
<p id="v13"><sup><small>13</small></sup>  Noorte emade pojad torkasid nad läbi, haavasid neid kui põgenenud orje! Neid hukkas minu Issanda lahingurivi. </p>
<p id="v14"><sup><small>14</small></sup>  Ma laulan oma Jumalale uut laulu. Issand, sina oled suur ja auline, imetlusväärne väelt, võitmatu! </p>
<p id="v15"><sup><small>15</small></sup>  Kogu sinu looming teenigu sind! Sest sina ütlesid, ja see sündis, sina läkitasid oma Vaimu, ja see ehitas, ja ei ole ühtki, kes suudaks vastu panna sinu häälele. </p>
<p id="v16"><sup><small>16</small></sup>  Sest mäed liiguvad alustelt koos vetega, kaljud sulavad sinu palge ees otsekui vaha, aga neile, kes sind kardavad, oled sa väga armuline. </p>
<p id="v17"><sup><small>17</small></sup>  Sest väike on iga healõhnaline ohver, ja üpris vähene on kogu rasv sulle põletusohvriks, aga kes Issandat kardab, see on alati suur. </p>
<p id="v18"><sup><small>18</small></sup>  Häda paganaile, kes tõusevad minu rahva vastu! Issand, kõigeväeline, karistab neid kohtupäeval: ta saadab tuld ja usse nende lihasse - seda tundes nad uluvad igavesti.” </p>
<p id="v19"><sup><small>19</small></sup>  Kui nad Jeruusalemma tulid, siis nad kummardasid Jumalat. Kui rahvas oli ennast puhastanud, siis nad tõid oma põletusohvreid ja vabatahtlikke ohvreid ning ande. </p>
<p id="v20"><sup><small>20</small></sup>  Ja Juudit ohverdas kõik Olovernese riistad, mis rahvas oli temale andnud. Ka kattevõrgu, mille ta ise oli võtnud tema magamiskambrist, andis ta Jumalale pühitsusanniks. </p>
<p id="v21"><sup><small>21</small></sup>  Ja rahvas pidas kolm kuud rõõmupidu Jeruusalemmas pühamu ees. Ka Juudit oli nende juures. </p>
<h2> Juuditi hilisem käekäik ja surm </h2>
<p id="v22"><sup><small>22</small></sup>  Aga pärast neid päevi pöördus igaüks tagasi oma pärisosa alale, ja Juudit läks Betuuliasse ning jäi oma varanduse juurde. Oma eluajal oli ta austatud kogu maal. </p>
<p id="v23"><sup><small>23</small></sup>  Paljud tahtsid teda naiseks, aga ükski mees ei pääsenud temale lähedale kõigil tema elupäevil, alates päevast, mil tema mees Manasse suri ja võeti ära oma rahva juurde. </p>
<p id="v24"><sup><small>24</small></sup>  Ja tema kuulsus kasvas väga suureks. Oma mehe kojas sai ta sada viis aastat vanaks. Ja oma teenija laskis ta vabaks. Ta suri Betuulias ja maeti oma mehe Manasse hauakoopasse. </p>
<p id="v25"><sup><small>25</small></sup>  Ja Iisraeli sugu leinas teda seitse päeva. Aga enne surma jaotas ta oma varanduse kõigile oma mehe Manasse sugulastele ja oma suguvõsa sugulastele. </p>
<p id="v26"><sup><small>26</small></sup>  Ja ei olnud ühtki, kes oleks Iisraeli lapsi hirmutanud Juuditi päevil ja veel kaua aega pärast tema surma. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Judith/15">Juudit - Peatükk 15</a></td>
        <td><a href="/et/Bible/Judith/Index">Indeks</a></td>
        <td> </td>
      </tr>
    </tbody>
  </table>
</figure>
