<!--
title: Jeremija - Peatükk 23
description: 
published: true
date: 2023-11-8T20:21:2Z
tags: bible, bible—jeremiah
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/et/Bible/Jeremiah/22">
          <span class="mdi mdi-arrow-left-drop-circle"></span><span class="pl-2">Jeremija - Peatükk 22</span>
        </a>
        </td>
        <td>
        <a href="/et/Bible/Jeremiah/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/et/Bible/Jeremiah/24">
          <span class="pr-2">Jeremija - Peatükk 24</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Häda karjaseile, kes hukkavad ja pillutavad mu karjamaa lambaid, ütleb Issand! </p>
<p id="v2"><sup><small>2</small></sup>  Seepärast ütleb Issand, Iisraeli Jumal, karjaste kohta, kes karjatavad mu rahvast, nõnda: Te olete mu lambad pillutanud ja ära ajanud ega ole vaadanud nende järele. Vaata, ma nuhtlen teid teie pahategude pärast, ütleb Issand. </p>
<p id="v3"><sup><small>3</small></sup>  Ja ma ise kogun oma lammaste jäägi kõigist maadest, kuhu ma olen nad ajanud, ja toon nad tagasi nende karjamaale; nad on siis viljakad ja neid saab palju. </p>
<p id="v4"><sup><small>4</small></sup>  Ja ma sean neile karjased ning nood karjatavad neid; siis nad enam ei ehmu ega karda, ja ühtegi neist ei jää vajaka, ütleb Issand. <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  Vaata, päevad tulevad, ütleb Issand, mil ma lasen tõusta Taavetile ühe õige võsu; tema valitseb kui kuningas ja talitab targasti, tema teeb maal õigust ja õiglust. <sup id="cite2"><a href="#fn2">[2]</a></sup></p>
<p id="v6"><sup><small>6</small></sup>  Tema päevil päästetakse Juuda ja Iisrael elab julgesti; ja see on nimi, millega teda hüütakse: „Issand, meie õigus”. <sup id="cite3"><a href="#fn3">[3]</a></sup></p>
<p id="v7"><sup><small>7</small></sup>  Seepärast, vaata, päevad tulevad, ütleb Issand, mil enam ei öelda: „Nii tõesti kui elab Issand, kes tõi Iisraeli lapsed ära Egiptusemaalt”, </p>
<p id="v8"><sup><small>8</small></sup>  vaid: „Nii tõesti kui elab Issand, kes tõi ja juhtis Iisraeli soo järglased koju põhjamaalt ja kõigist maadest, kuhu ma olin nad ajanud.” Ja nad hakkavad elama oma maal. </p>
<p id="v9"><sup><small>9</small></sup>  Prohvetite kohta: Mu süda on murdunud rinnus, kõik mu luud-liikmed värisevad; ma olen nagu joobnud mees, nagu veinist vallutatu - Issanda ees ja tema pühade sõnade ees. </p>
<p id="v10"><sup><small>10</small></sup>  Sest maa on täis abielurikkujaid. Jah, maa leinab needuse pärast, karjamaad kõrbes on kuivanud; nende püüdlused on kurjad ja nende jõuks on ebaõiglus. </p>
<p id="v11"><sup><small>11</small></sup>  Niihästi prohvet kui preester on jumalakartmatu; koguni omaenese kojast olen ma leidnud nende kurjust, ütleb Issand. </p>
<p id="v12"><sup><small>12</small></sup>  Seepärast on nende tee neile otsekui libastuskohaks pimeduses: neid tõugatakse ja nad langevad seal, sest ma toon neile õnnetuse, nende karistusaasta, ütleb Issand. </p>
<p id="v13"><sup><small>13</small></sup>  Ka Samaaria prohvetite juures nägin ma jõledust: nad kuulutasid prohvetlikult Baali nimel ja eksitasid mu rahvast Iisraeli. </p>
<p id="v14"><sup><small>14</small></sup>  Aga Jeruusalemma prohvetite juures nägin ma kohutavaid asju: abielurikkumist ja valelikku eluviisi. Nad julgustavad kurjategijaid, et ükski ei pöörduks oma kurjusest. Nad kõik on mulle nagu Soodom ja Jeruusalemma rahvas on nagu Gomorra. </p>
<p id="v15"><sup><small>15</small></sup>  Seepärast ütleb vägede Issand prohvetite kohta nõnda: Vaata, ma söödan neid koirohuga ja joodan mürgiveega, sest Jeruusalemma prohveteist on jumalakartmatus levinud kogu maale. </p>
<p id="v16"><sup><small>16</small></sup>  Nõnda ütleb vägede Issand: Ärge kuulake nende prohvetite sõnu, kes teile prohvetlikult kuulutavad - nad ainult tüssavad teid tühiste lootustega: nad räägivad oma südame kujutlustest, mitte Issanda suust. </p>
<p id="v17"><sup><small>17</small></sup>  Nad ütlevad ühtepuhku mu laimajaile: „Issand on öelnud: Teil on rahu!„ Ja igaühele, kes käib oma südame paadumuses, nad ütlevad: ”Teile ei tule õnnetust!” </p>
<p id="v18"><sup><small>18</small></sup>  Aga kes neist on olnud osaduses Issandaga ja on näinud ning kuulnud tema sõna? Kes on tähele pannud ja kuulnud tema sõna? </p>
<p id="v19"><sup><small>19</small></sup>  Vaata, Issanda torm, tema raev puhkeb, ja keeristorm keerutab üle õelate pea. </p>
<p id="v20"><sup><small>20</small></sup>  Issanda viha ei pöördu enne, kui ta on teoks teinud ja korda saatnud oma tahtmise. Viimseil päevil te mõistate seda hästi. </p>
<p id="v21"><sup><small>21</small></sup>  Mina ei ole neid prohveteid läkitanud, vaid nad ise jooksevad; mina ei ole neile rääkinud, vaid nad ise kuulutavad prohveti kombel. </p>
<p id="v22"><sup><small>22</small></sup>  Kui nad oleksid olnud osaduses minuga, siis nad kuulutaksid mu rahvale minu sõnu ning pööraksid neid nende kurjadelt teedelt ja kurjadest tegudest. </p>
<p id="v23"><sup><small>23</small></sup>  Kas ma ainult ligidal olen Jumal, ütleb Issand, aga kaugemal ei olegi Jumal? <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup></p>
<p id="v24"><sup><small>24</small></sup>  Kas saab keegi ennast peita peidupaikadesse, ilma et mina teda näeksin? ütleb Issand. Kas see pole mina, kes täidab taeva ja maa? ütleb Issand. <sup id="cite6"><a href="#fn6">[6]</a></sup></p>
<p id="v25"><sup><small>25</small></sup>  Ma olen kuulnud, mida räägivad need prohvetid, kes minu nimel kuulutavad valet, öeldes: „Ma nägin und, ma nägin und!” <sup id="cite7"><a href="#fn7">[7]</a></sup></p>
<p id="v26"><sup><small>26</small></sup>  Kui kaua see kestab? Ons midagi südames neil prohveteil, kes kuulutavad valet ja kes avaldavad oma südame pettekujutlusi, </p>
<p id="v27"><sup><small>27</small></sup>  kes mõtlevad oma unenägudega, mida nad üksteisele jutustavad, panna mu rahva unustama minu nime, nõnda nagu nende vanemad unustasid minu nime Baali pärast? </p>
<p id="v28"><sup><small>28</small></sup>  Prohvet, kellel on olnud unenägu, jutustagu oma unenägu, aga kellel on minu sõna, kõnelgu mu sõna kui tõde! Mis on õlgedel tegemist puhta viljaga? ütleb Issand. </p>
<p id="v29"><sup><small>29</small></sup>  Eks mu sõna ole nagu tuli, ütleb Issand, või nagu vasar, mis purustab kalju? </p>
<p id="v30"><sup><small>30</small></sup>  Sellepärast, vaata, ütleb Issand, olen ma prohvetite vastu, kes varastavad üksteiselt minu sõnu. </p>
<p id="v31"><sup><small>31</small></sup>  Vaata, ma olen prohvetite vastu, ütleb Issand, kes pruugivad omaenese keelt ja ütlevad: „Issand ütleb.” </p>
<p id="v32"><sup><small>32</small></sup>  Vaata, ma olen nende vastu, kes prohvetlikult kuulutavad vääri unenägusid, ütleb Issand, ja jutustavad neid ning eksitavad mu rahvast oma valede ja kelkimistega. Ometi ei ole mina neid läkitanud ega käskinud ja nad ei too sellele rahvale mingit kasu, ütleb Issand. </p>
<p id="v33"><sup><small>33</small></sup>  Ja kui see rahvas või prohvet või preester sinult küsib, öeldes: „Mis on Issanda ennustus?„, siis vasta neile: ”Te olete mulle koormaks ja ma tõukan teid ära, ütleb Issand.” </p>
<p id="v34"><sup><small>34</small></sup>  Ja seda prohvetit ja preestrit ja rahvast, kes ütleb: „Issanda ennustus”, seda meest ja tema sugu ma nuhtlen. </p>
<p id="v35"><sup><small>35</small></sup>  Igaüks küsigu oma naabrilt ja vennalt nõnda: „Mis Issand kostis?„ või: ”Mis Issand rääkis?” </p>
<p id="v36"><sup><small>36</small></sup>  Aga Issanda ennustust ärge enam nimetage, sest igaühele saab koormaks omaenese sõna, sellepärast et te väänate elava Jumala, vägede Issanda, meie Jumala sõnu! </p>
<p id="v37"><sup><small>37</small></sup>  Küsi prohvetilt nõnda: „Mis Issand sulle kostis?„ või: ”Mis Issand sulle rääkis?” </p>
<p id="v38"><sup><small>38</small></sup>  Aga kui te ütlete: „Issanda ennustus„, siis ütleb Issand nõnda: Kuna te ütlete selle sõna: „Issanda ennustus” - mina aga olen läkitanud teile ütlema: Ärge öelge: ”Issanda ennustus” -, </p>
<p id="v39"><sup><small>39</small></sup>  vaata, seepärast ma siis tõstan teid tõesti üles ning tõukan teid ja linna, mille ma andsin teie vanemaile, oma palge eest ära. </p>
<p id="v40"><sup><small>40</small></sup>  Ja ma panen teie peale igavese teotuse ja igavese häbi, mida ei unustata.” </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/et/Bible/Jeremiah/22">
          <span class="mdi mdi-arrow-left-drop-circle"></span><span class="pl-2">Jeremija - Peatükk 22</span>
        </a>
        </td>
        <td>
        <a href="/et/Bible/Jeremiah/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/et/Bible/Jeremiah/24">
          <span class="pr-2">Jeremija - Peatükk 24</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 23:4 <i>Hirmu tähendused</i>: <a href="/et/The_Urantia_Book/149#p6_3">Ur 149:6.3</a>. </li>
  <li id="fn2"><a href="#cite2">↑</a> 23:5-6 <i>Viinapuu tüvi või haru</i>: <a href="/et/The_Urantia_Book/180#p2_3">Ur 180:2.3</a>. </li>
  <li id="fn3"><a href="#cite3">↑</a> 23:6 <i>Issand meie õiglus</i>: <a href="/et/The_Urantia_Book/150#p5_2">Ur 150:5.2</a>. </li>
  <li id="fn4"><a href="#cite4">↑</a> 23:23 <i>1. osa: Jumal pole kaugel</i>: <a href="/et/The_Urantia_Book/3#p1_4">Ur 3:1.4</a>. </li>
  <li id="fn5"><a href="#cite5">↑</a> 23:23-24 <i>Jumal käeulatuses ja kaugel</i>: <a href="/et/The_Urantia_Book/3#p1_2">Ur 3:1.2</a>. </li>
  <li id="fn6"><a href="#cite6">↑</a> 23:24 <i>Ei mingit varjumist Jumala eest</i>: <a href="/et/The_Urantia_Book/131#p2_4">Ur 131:2.4</a>. </li>
  <li id="fn7"><a href="#cite7">↑</a> 23:25-26 <i>Jumal „räägib“ unenägudes</i>: <a href="/et/The_Urantia_Book/86#p5_7">Ur 86:5.7</a>. </li>
</ol>
</div>
