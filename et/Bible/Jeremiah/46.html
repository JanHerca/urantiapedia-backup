<!--
title: Jeremija - Peatükk 46
description: 
published: true
date: 2022-10-6T9:46:8Z
tags: bible, bible—jeremiah
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Jeremiah/45">Jeremija - Peatükk 45</a></td>
        <td><a href="/et/Bible/Jeremiah/Index">Indeks</a></td>
        <td><a href="/et/Bible/Jeremiah/47">Jeremija - Peatükk 47</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Issanda sõna, mis tuli prohvet Jeremijale rahvaste kohta: </p>
<p id="v2"><sup><small>2</small></sup>  Egiptuse kohta - Egiptuse kuninga, vaarao Neko sõjaväe kohta, kes oli Frati jõe ääres Karkemises, keda Paabeli kuningas Nebukadnetsar lõi Juuda kuninga Joojakimi, Joosija poja neljandal aastal: <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  „Seadke valmis kilp ja kaitsevari ning tulge sõtta! </p>
<p id="v4"><sup><small>4</small></sup>  Rakendage hobused! Ratsanikud, istuge selga! Asuge kohtadele, kiivrid peas! Haljastage piigid, riietuge soomusrüüdesse! </p>
<p id="v5"><sup><small>5</small></sup>  Mis ma näen? Neil on hirm, nad taanduvad? Nende sangarid on löödud, nad põgenevad üha ega vaata tagasi. Hirm on igal pool - ütleb Issand. </p>
<p id="v6"><sup><small>6</small></sup>  Ei saa pakku kiire ega pääse vägev; põhja pool, Frati jõe ääres, nad komistavad ja langevad. </p>
<p id="v7"><sup><small>7</small></sup>  Kes see on, kes tõuseb nagu Niilus, kelle veed voogavad jõgedena? </p>
<p id="v8"><sup><small>8</small></sup>  Egiptus tõuseb nagu Niilus ja ta veed voogavad jõgedena. Ta ütleb: „Ma tõusen, katan maa. Ma hävitan linna ja selle elanikud.” </p>
<p id="v9"><sup><small>9</small></sup>  Sööstke püsti, hobused, kihutage pööraselt, sõjavankrid! Minge välja, võitlejad: etiooplased ja puudid, kilbikandjad, ja luudid, vilunud ammumehed! </p>
<p id="v10"><sup><small>10</small></sup>  See päev on Issandal, vägede Issandal, kättemaksupäev oma vaenlastele tasumiseks. Mõõk sööb, küllastub ja joobub nende verest; sest Issandal, vägede Issandal, on tapaohver põhjamaal Frati jõe ääres. </p>
<p id="v11"><sup><small>11</small></sup>  Mine üles Gileadi ja võta palsamit, neitsi, Egiptuse tütar! Asjata tarvitad palju ravimeid - sinul ei ole paranemist. </p>
<p id="v12"><sup><small>12</small></sup>  Rahvad kuulevad su häbist ja su hädakisa täidab maa; sest vägev komistab vägeva peale ja üheskoos langevad mõlemad.” </p>
<p id="v13"><sup><small>13</small></sup>  Sõna, mis Issand rääkis prohvet Jeremijale Paabeli kuninga Nebukadnetsari tulekust Egiptusemaad lööma: </p>
<p id="v14"><sup><small>14</small></sup>  „Andke teada Egiptuses ja kuulutage Migdolis, kuulutage Noofis ja Tahpanheesis, öelge: Astu ette ja ole valmis, sest mõõk õgib juba su ümber! </p>
<p id="v15"><sup><small>15</small></sup>  Miks põgenes Apis? Ei jäänud püsima su härg, sest Issand ajas selle ära. </p>
<p id="v16"><sup><small>16</small></sup>  Ta pani komistama paljusid, kes ka langesid üksteise peale ja ütlesid: „Tõuskem ja mingem tagasi oma rahva juurde ja oma sünnimaale, kaugele hävitava mõõga eest!” </p>
<p id="v17"><sup><small>17</small></sup>  Hüüdke vaaraole, Egiptuse kuningale: Kiidukukk, kes laskis silmapilgu mööda! </p>
<p id="v18"><sup><small>18</small></sup>  Nii tõesti kui ma elan, ütleb kuningas, kelle nimi on vägede Issand - tõesti, otsekui Taabor mägede keskel ja Karmel mere ääres - tuleb tema. </p>
<p id="v19"><sup><small>19</small></sup>  Sea oma kraam vangiteekonnaks valmis, sina, kes sa seal elad, Egiptuse tütar! Sest Noof muutub õudseks, elaniketa varemeiks. </p>
<p id="v20"><sup><small>20</small></sup>  Egiptus on ilus õhvake, aga põhja poolt tuleb parm, tuleb. </p>
<p id="v21"><sup><small>21</small></sup>  Palgasõduridki tema keskel on otsekui nuumvasikad; sest needki pöörduvad ja põgenevad üheskoos ega pea vastu, kui neile tuleb õnnetusepäev, nende karistusaeg. </p>
<p id="v22"><sup><small>22</small></sup>  Tema hääl on kui vingerdava ussi sisin. Sest nad saabuvad sõjaväega ja tulevad kirvestega tema kallale otsekui puuraiujad. </p>
<p id="v23"><sup><small>23</small></sup>  Nad raiuvad maha tema metsa, ütleb Issand, kuigi see on läbitungimatu; sest neid on rohkem kui rohutirtse ja ükski ei suuda neid lugeda. </p>
<p id="v24"><sup><small>24</small></sup>  Häbisse jääb Egiptuse tütar, ta antakse põhjamaa rahva kätte. </p>
<p id="v25"><sup><small>25</small></sup>  Vägede Issand, Iisraeli Jumal, on öelnud: Vaata, ma karistan Noo Aamonit, ja vaaraod, Egiptust ning selle jumalaid ja kuningaid, vaaraod ja neid, kes loodavad tema peale. </p>
<p id="v26"><sup><small>26</small></sup>  Ja ma annan nad nende kätte, kes püüavad nende elu, Paabeli kuninga Nebukadnetsari ja tema sulaste kätte. Aga pärast seda elatakse seal nagu muistseil päevil, ütleb Issand. </p>
<p id="v27"><sup><small>27</small></sup>  Aga sina, mu sulane Jaakob, ära karda, ja Iisrael, ära ehmu! Sest vaata, ma päästan sind kaugelt ja sinu soo tema vangipõlvemaalt. Jaakob tuleb tagasi ning elab rahus ja muretult, ilma et keegi teda hirmutaks. <sup id="cite2"><a href="#fn2">[2]</a></sup></p>
<p id="v28"><sup><small>28</small></sup>  Sina, mu sulane Jaakob, ära karda, ütleb Issand, sest mina olen sinuga. Sest ma teen lõpu kõigile rahvaile, kelle sekka ma olen sind pillutanud; aga sinule ma ei tee lõppu: ma karistan sind õiglaselt, aga hoopis karistamata ma sind küll ei jäta.” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Jeremiah/45">Jeremija - Peatükk 45</a></td>
        <td><a href="/et/Bible/Jeremiah/Index">Indeks</a></td>
        <td><a href="/et/Bible/Jeremiah/47">Jeremija - Peatükk 47</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 46:2 <i>Necho lüüasaamine</i>: <a href="/et/The_Urantia_Book/97#p9_25">Ur 97:9.25</a>. </li>
  <li id="fn2"><a href="#cite2">↑</a> 46:27 <i>Ärge ehmatage tulevaste sündmuste pärast</i>: <a href="/et/The_Urantia_Book/174#p0_2">Ur 174:0.2</a>. </li>
</ol>
</div>
