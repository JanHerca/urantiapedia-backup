<!--
title: Jeremija - Peatükk 43
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Jeremiah/42">Jeremija - Peatükk 42</a></td>
        <td><a href="/et/Bible/Jeremiah/Index">Indeks</a></td>
        <td><a href="/et/Bible/Jeremiah/44">Jeremija - Peatükk 44</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja kui Jeremija oli lõpuni rääkinud kogu rahvale kõik Issanda, nende Jumala sõnad, millega Issand, nende Jumal, oli teda läkitanud nende juurde, kõik need sõnad, </p>
<p id="v2"><sup><small>2</small></sup>  siis ütlesid Asarja, Hoosaja poeg, ja Joohanan, Kaareahi poeg, ja kõik ülbed mehed - need ütlesid Jeremijale: „Sa räägid valet! Issand, meie Jumal, ei ole sind läkitanud ütlema: Ärge minge Egiptusesse võõraina elama, </p>
<p id="v3"><sup><small>3</small></sup>  vaid Baaruk, Neerija poeg, kihutab sind meie vastu, et meid anda kaldealaste kätte, selleks et nad meid surmaksid või viiksid vangi Paabelisse!” </p>
<p id="v4"><sup><small>4</small></sup>  Ja Joohanan, Kaareahi poeg, ja kõik sõjaväepealikud ja kogu rahvas ei kuulanud Issanda häält, et nad jääksid Juudamaale, </p>
<p id="v5"><sup><small>5</small></sup>  vaid Joohanan, Kaareahi poeg, ja kõik sõjaväepealikud võtsid kõik Juuda järelejäänud, kes olid tagasi tulnud kõigi rahvaste keskelt, kuhu neid oli tõugatud, et elada Juudamaal: </p>
<p id="v6"><sup><small>6</small></sup>  mehed ja naised ja lapsed ja kuningatütred ja kõik hinged, keda ihukaitsepealik Nebusaradan oli jätnud Gedalja, Saafani poja Ahikami poja juurde, ja prohvet Jeremija ja Baaruki, Neerija poja, </p>
<p id="v7"><sup><small>7</small></sup>  ja nad läksid Egiptusemaale, sest nad ei kuulanud Issanda häält; ja nad jõudsid Tahpanheesini. </p>
<p id="v8"><sup><small>8</small></sup>  Ja Tahpanheesis tuli Jeremijale Issanda sõna; ta ütles: </p>
<p id="v9"><sup><small>9</small></sup>  „Võta oma käega suuri kive ja peida need savisse sillutises, mis on vaarao koja sissekäigu juures Tahpanheesis, Juuda meeste nähes </p>
<p id="v10"><sup><small>10</small></sup>  ja ütle neile: Nõnda ütleb vägede Issand, Iisraeli Jumal: Vaata, ma läkitan talle järele ja võtan Paabeli kuninga Nebukadnetsari, oma sulase, ja panen tema aujärje nende kivide peale, mis ma olen peitnud, ja ta püstitab nende peale oma toreda telgi. </p>
<p id="v11"><sup><small>11</small></sup>  Tema tuleb ja lööb Egiptusemaad: kes surma, see surma, kes vangi, see vangi, ja kes mõõga kätte, see mõõga kätte! </p>
<p id="v12"><sup><small>12</small></sup>  Mina süütan tule Egiptuse jumalate templites ja tema põletab need ning viib nad ära; ta puhastab Egiptusemaad, nagu karjane puhastab oma kuube söödikuist; ja ta läheb sealt ära rahuga. </p>
<p id="v13"><sup><small>13</small></sup>  Ja ta lõhub Egiptuses Beet-Semesi sambad ning põletab tulega Egiptuse jumalate templid.” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Jeremiah/42">Jeremija - Peatükk 42</a></td>
        <td><a href="/et/Bible/Jeremiah/Index">Indeks</a></td>
        <td><a href="/et/Bible/Jeremiah/44">Jeremija - Peatükk 44</a></td>
      </tr>
    </tbody>
  </table>
</figure>
