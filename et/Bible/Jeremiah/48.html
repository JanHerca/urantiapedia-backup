<!--
title: Jeremija - Peatükk 48
description: 
published: true
date: 2022-10-6T9:46:8Z
tags: bible, bible—jeremiah
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Jeremiah/47">Jeremija - Peatükk 47</a></td>
        <td><a href="/et/Bible/Jeremiah/Index">Indeks</a></td>
        <td><a href="/et/Bible/Jeremiah/49">Jeremija - Peatükk 49</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Moabi kohta: Nõnda ütleb vägede Issand, Iisraeli Jumal: „Häda Nebole, sest ta hävitatakse! Häbisse jääb, vallutatakse Kirjataim, häbisse jääb ja purustatakse pelgupaik! </p>
<p id="v2"><sup><small>2</small></sup>  Moabi kuulsus kaob, Hesbonis kavatsetakse kurja tema vastu: „Mingem ja hävitagem ta rahvaste hulgast!” Ka sina, Madmen, hukkud - su kannul käib mõõk! </p>
<p id="v3"><sup><small>3</small></sup>  Kuule! Hooronaimist kostab kisa: „Hävitus ja suur kokkuvarisemine!” </p>
<p id="v4"><sup><small>4</small></sup>  „Moab on purustatud!” kostab ta lapsukeste kisa. </p>
<p id="v5"><sup><small>5</small></sup>  Jah, mööda Luuhiti tõusuteed minnakse nuttes üles, jah, Hooronaimi nõlvakult kostab hädakisa hävingu pärast: </p>
<p id="v6"><sup><small>6</small></sup>  „Põgenege, päästke oma elu ja olge nagu kadakas kõrbes!” </p>
<p id="v7"><sup><small>7</small></sup>  Sellepärast et sa loodad oma tegude ja varanduste peale, vallutatakse ka sind. Ja Kemos läheb vangi üheskoos oma preestrite ja vürstidega. </p>
<p id="v8"><sup><small>8</small></sup>  Hävitaja tuleb iga linna kallale ja ükski linn ei pääse; org hukkub ja tasandik rikutakse, nagu Issand on ütelnud. </p>
<p id="v9"><sup><small>9</small></sup>  Andke Moabile tiivad, ta lennaku ära! Ta linnad muutuvad õudseks, keegi ei ela neis. </p>
<p id="v10"><sup><small>10</small></sup>  Neetud olgu, kes Issanda tööd teeb loiult, ja neetud olgu, kes hoiab oma mõõga verest eemal! </p>
<p id="v11"><sup><small>11</small></sup>  Moab on olnud muretu oma noorusest alates ja on vaikselt seisnud oma pärmi peal; teda ei ole kallatud astjast astjasse ega ole ta pidanud minema vangi; seepärast on talle jäänud alles ta maitse ja ta lõhn ei ole muutunud. </p>
<p id="v12"><sup><small>12</small></sup>  Seepärast, vaata, päevad tulevad, ütleb Issand, mil ma läkitan tema kallale veinilaskjad, kes teda kallutavad; need tühjendavad tema astjad ja purustavad tema kruusid. </p>
<p id="v13"><sup><small>13</small></sup>  Siis Moab tunneb häbi Kemose pärast, nagu Iisraeli sugu tundis häbi Peeteli pärast, kelle peale nad lootsid. </p>
<p id="v14"><sup><small>14</small></sup>  Kuidas te võite öelda: „Me oleme vägevad ja vaprad sõjamehed!”? </p>
<p id="v15"><sup><small>15</small></sup>  Moab hävitatakse ja ta linnad tõusevad üles kui suits; ta valitud noored mehed laskuvad tapetavaiks, ütleb kuningas, kelle nimi on vägede Issand. </p>
<p id="v16"><sup><small>16</small></sup>  Moabi hukatus ligineb ja tema õnnetus tõttab väga. </p>
<p id="v17"><sup><small>17</small></sup>  Tundke temale kaasa, kõik ta naabrid ja kõik, kes tunnete tema nime, öelge: „Kuidas küll on murtud tugev kepp, see tore sau!” </p>
<p id="v18"><sup><small>18</small></sup>  Astu alla oma auhiilgusest ja istu janus, elanik, Diiboni tütar! Sest Moabi hävitaja tuleb su kallale, hävitama su kindlustatud linnu. </p>
<p id="v19"><sup><small>19</small></sup>  Seisa tee ääres ja vaata, Aroeri elanik! Küsi põgenikelt ja pääsenuilt: „Mis on juhtunud?” </p>
<p id="v20"><sup><small>20</small></sup>  Moab on jäänud häbisse, sest ta on purustatud. Hüüdke ja karjuge, andke teada Arnoni ääres, et Moab on hävitatud. </p>
<p id="v21"><sup><small>21</small></sup>  Ja kohus tuleb tasasele maale, Holonile, Jahsale, Meefatile, </p>
<p id="v22"><sup><small>22</small></sup>  Diibonile, Nebole, Beet-Diblataimile, </p>
<p id="v23"><sup><small>23</small></sup>  Kirjataimile, Beet-Gaamulile, Beet-Meonile, </p>
<p id="v24"><sup><small>24</small></sup>  Kerijotile, Bosrale ja kõigile Moabimaa linnadele kaugel ja ligidal. </p>
<p id="v25"><sup><small>25</small></sup>  Moabi sarv raiutakse maha ja tema käsivars murtakse, ütleb Issand. </p>
<p id="v26"><sup><small>26</small></sup>  Jootke ta purju, sest ta on suurustanud Issanda vastu, et Moab vehiks kätega oma okse juures ja et temagi saaks naeruks! </p>
<p id="v27"><sup><small>27</small></sup>  Eks ole Iisrael olnud sulle naeruks? Või tabati ta varaste hulgast, et sa vangutad pead iga kord, kui sa temast räägid? </p>
<p id="v28"><sup><small>28</small></sup>  Jätke linnad ja elage kaljudes, Moabi elanikud, olge nagu tuvi, kes pesitseb koopasuus! </p>
<p id="v29"><sup><small>29</small></sup>  Me oleme kuulnud Moabi kõrkusest - ta on väga ülbe, tema uhkusest, hooplemisest ja upsakusest ning tema südame suurelisusest. </p>
<p id="v30"><sup><small>30</small></sup>  Mina tunnen, ütleb Issand, tema jultumust ja valejutte - nad on teinud valesti. </p>
<p id="v31"><sup><small>31</small></sup>  Seetõttu ulun ma Moabi pärast, kisendan kogu Moabi pärast, kurdan Kiir-Heresi inimeste pärast. </p>
<p id="v32"><sup><small>32</small></sup>  Rohkem kui on nuttu Jaaseri pärast, nutan ma sinu pärast, Sibma viinapuu. Su lokkavad kasvud tungisid üle mere, ulatusid Jaaseri mereni. Su suvivilja ja viinamarjalõikuse kallale sööstab hävitaja. </p>
<p id="v33"><sup><small>33</small></sup>  Rõõm ja ilutsemine võetakse viljapuuaiast ja Moabimaalt. Ma lõpetan veini surutõrrest, enam ei tallata seda rõõmuhüüetega, rõõmuhüüd ei olegi enam rõõmuhüüd. </p>
<p id="v34"><sup><small>34</small></sup>  Hädahüüded on Hesbonist kuni Elaaleni ja Jahaseni, nad annavad kuulda oma häält Soarist kuni Hooronaimini ja Eglat-Selisijani, sest ka Nimrimi veed muutuvad kõrbeks. </p>
<p id="v35"><sup><small>35</small></sup>  Ja ma lõpetan Moabist selle, ütleb Issand, kes ohverdab künkal ja suitsutab oma jumalatele. </p>
<p id="v36"><sup><small>36</small></sup>  Seetõttu kaebleb mu süda Moabi pärast otsekui vilepill; ja mu süda kaebleb Kiir-Heresi inimeste pärast otsekui vilepill, et nende kogutud vara on hävinud. </p>
<p id="v37"><sup><small>37</small></sup>  Tõesti, kõik pead on siis paljad ja kõik habemed aetud, kõigil kätel on sisselõiked ja kõigil niudeil kotiriie. </p>
<p id="v38"><sup><small>38</small></sup>  Kõigil Moabi katuseil ja tänavail on üldine leinakaebus, sest ma purustan Moabi otsekui kõlbmatu astja, mis kellelegi ei meeldi, ütleb Issand. </p>
<p id="v39"><sup><small>39</small></sup>  Kuidas ta küll on purustatud! Ulguge! Kuidas küll on Moab häbiga pööranud selja! Moab saab naeruks ja hirmutuseks kõigile oma naabritele. </p>
<p id="v40"><sup><small>40</small></sup>  Sest nõnda ütleb Issand: Vaata, ta lendab nagu kotkas ja laotab oma tiibu Moabi kohal. </p>
<p id="v41"><sup><small>41</small></sup>  Linnad vallutatakse ja kindlused saadakse kätte: sel päeval on Moabi kangelaste süda otsekui lapsevaevas oleva naise süda. </p>
<p id="v42"><sup><small>42</small></sup>  Ja Moab hävitatakse rahvaste seast, sest ta on suurustanud Issanda vastu. </p>
<p id="v43"><sup><small>43</small></sup>  Pelg, püügiauk ja püüdepael on su ees, Moabi elanik, ütleb Issand. </p>
<p id="v44"><sup><small>44</small></sup>  Kes siis põgeneb pelju eest, langeb püügiauku; ja kes tuleb välja püügiaugust, selle püüab püüdepael; sest ma toon temale, Moabile, nende karistusaasta, ütleb Issand. </p>
<p id="v45"><sup><small>45</small></sup>  Hesboni varjus seisavad põgenikud jõuetult; sest Hesbonist lähtub tuli ja Siihoni keskelt leek: see põletab Moabi oimud ja lärmajate pealae. </p>
<p id="v46"><sup><small>46</small></sup>  Häda sulle, Moab! Kaduma peab Kemose rahvas, sest su pojad võetakse vangi ja su tütred peavad olema vangis! </p>
<p id="v47"><sup><small>47</small></sup>  Aga viimseil päevil ma pööran Moabi vangipõlve, ütleb Issand.” Niipalju kohtust Moabi üle. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Jeremiah/47">Jeremija - Peatükk 47</a></td>
        <td><a href="/et/Bible/Jeremiah/Index">Indeks</a></td>
        <td><a href="/et/Bible/Jeremiah/49">Jeremija - Peatükk 49</a></td>
      </tr>
    </tbody>
  </table>
</figure>
