<!--
title: Johannese Ilmutusraamat - Peatükk 18
description: 
published: true
date: 2022-10-6T9:46:9Z
tags: bible, bible—revelation
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Revelation/17">Johannese Ilmutusraamat - Peatükk 17</a></td>
        <td><a href="/et/Bible/Revelation/Index">Indeks</a></td>
        <td><a href="/et/Bible/Revelation/19">Johannese Ilmutusraamat - Peatükk 19</a></td>
      </tr>
    </tbody>
  </table>
</figure>
<h2> Baabüloni langemine </h2>
<p id="v1"><sup><small>1</small></sup>  Pärast seda ma nägin teist inglit taevast maha tulevat, ja temal oli suur meelevald; ja ilmamaa läks valgeks tema auhiilgusest. </p>
<p id="v2"><sup><small>2</small></sup>  Ja tema hüüdis võimsa häälega ning ütles: „Langenud, langenud on suur Baabülon ja on saanud kurjade vaimude eluasemeks ja kõigi rüvedate vaimude ulualuseks ja kõigi rüvedate ja vihatud lindude pesapaigaks! </p>
<p id="v3"><sup><small>3</small></sup>  Sest tema hooruskiima viina on joonud kõik rahvad, ja ilmamaa kuningad on temaga hooranud ja ilmamaa kaupmehed on tema liiast toredusest rikkaks saanud!” </p>
<p id="v4"><sup><small>4</small></sup>  Ja ma kuulsin teist häält taevast ütlevat: „Minge välja temast, minu rahvas, et te ei saaks tema pattude osaliseks ja et teid ei tabaks tema nuhtlused! </p>
<p id="v5"><sup><small>5</small></sup>  Sest tema patud on ulatunud taevani ja Jumal on tuletanud meelde tema ülekohtused teod. </p>
<p id="v6"><sup><small>6</small></sup>  Makske temale kätte, nõnda nagu tema on kätte maksnud, ja tasuge temale kahekordselt tema tegusid mööda; karikasse, mille tema on täis valanud, valage temale kahekordselt; </p>
<p id="v7"><sup><small>7</small></sup>  nii palju kui tema on ülistanud iseennast ja taga ajanud toredust, niisama palju tehke temale piina ja leina. Sest ta ütleb oma südames: ma istun kui kuninganna ega ole lesk ega saa kunagi näha kurvastust! </p>
<p id="v8"><sup><small>8</small></sup>  Sellepärast tulevad ühel päeval tema nuhtlused: surm ja lein ja nälg, ja ta põletatakse ära tulega, sest vägev on Issand Jumal, kes on mõistnud kohut tema üle! </p>
<p id="v9"><sup><small>9</small></sup>  Ja teda uluvad taga ja kaebavad ilmamaa kuningad, kes temaga on hooranud ja toredasti elanud, kui nad näevad tema põlemise suitsu, </p>
<p id="v10"><sup><small>10</small></sup>  hirmu pärast tema piina ees kaugel seistes ning öeldes: „Häda, häda, Baabülon, sa suur linn, sa vägev linn, sest ühe silmapilguga on su kohus tulnud!” </p>
<p id="v11"><sup><small>11</small></sup>  Ja ilmamaa kaupmehed nutavad ja leinavad tema pärast, sest keegi ei osta enam nende kaupa: </p>
<p id="v12"><sup><small>12</small></sup>  ei kaubaks toodud kulda, ei hõbedat, ei kalliskive, ei pärleid, ei kallist lõuendit, ei purpurit, ei siidi, ei helkjaspunast riiet, ei mingisugust healõhnalist puud, ei mingisugust elevandiluust riista ega mingisugust kallimast puust riista, ei vasest, ei rauast ega marmorkivist riista, </p>
<p id="v13"><sup><small>13</small></sup>  ei kaneeli, ei juuksevõiet, ei suitsutusrohte, ei salvi, ei viirukit, ei viina, ei õli, ei peenikest jahu, ei nisu, ei veiseid, ei lambaid, ei hobuseid, ei tõldu, ei orje ega inimhingi! </p>
<p id="v14"><sup><small>14</small></sup>  Ja puuvili, mida su hing ihaldas, on su käest ära läinud, ja kõik, mis lihav ja läikiv, on su käest ära läinud, ja seda sa enam ei leia! </p>
<p id="v15"><sup><small>15</small></sup>  Nende asjade kaupmehed, kes selle linna kaudu rikkaks said, seisavad kaugel hirmu pärast tema piina ees, nuttes ja leinates, </p>
<p id="v16"><sup><small>16</small></sup>  ja ütlevad: „Häda, häda, sa suur linn, kes olid riietatud kalli lõuendi ja purpuri ja helkjaspunase riidega ning olid ilustatud kulla ja kalliskivide ja pärlitega, sest ühe silmapilguga on nii suur rikkus hävitatud!” </p>
<p id="v17"><sup><small>17</small></sup>  Ja kõik tüürimehed ja kõik rannasõidu-laevnikud ja meremehed ja kõik, kes merel sõidavad, seisid eemal </p>
<p id="v18"><sup><small>18</small></sup>  ja kisendasid, kui nad nägid tema põlemise suitsu, ning ütlesid: „Kes on selle suure linna sarnane?” </p>
<p id="v19"><sup><small>19</small></sup>  Ja nad puistasid põrmu pea peale ja kisendasid nuttes ja leinates ning ütlesid: „Häda häda, sa suur linn, kelle varaga on rikkaks saanud kõik, kellel oli laevu merel - ühe silmapilguga on ta hävitatud!” </p>
<p id="v20"><sup><small>20</small></sup>  Rõõmutsege temast, taevas ja pühad ja apostlid ja prohvetid! Sest Jumal on teie kohtu mõistnud tema kätte! </p>
<p id="v21"><sup><small>21</small></sup>  Ja üks tugev ingel tõstis kivi, nagu suure veskikivi, ja viskas selle merre, öeldes: „Nõnda visatakse suur linn Baabülon äkitselt ära ja teda ei leita enam! <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  Su sees ei ole enam kuulda kandlelööjate ja mängumeeste ja vileajajate ja pasunapuhujate häält ega leidu sinus enam ühtki ametimeest; ja enam ei kosta su sees veski mürin; </p>
<p id="v23"><sup><small>23</small></sup>  su sees ei paista enam küünlavalgus, ei ole enam kuulda peigmehe ega pruudi häält su sees! Sest sinu kaupmehed olid maa suured isandad, sinu nõidusega on kõik rahvad viidud eksitusse! </p>
<p id="v24"><sup><small>24</small></sup>  Temast on leitud prohvetite ja pühade verd ja kõikide verd, kes on tapetud maa peal!” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Revelation/17">Johannese Ilmutusraamat - Peatükk 17</a></td>
        <td><a href="/et/Bible/Revelation/Index">Indeks</a></td>
        <td><a href="/et/Bible/Revelation/19">Johannese Ilmutusraamat - Peatükk 19</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 18:21 <i>Tema vägevad inglid</i>: <a href="/et/The_Urantia_Book/38#p6_3">Ur 38:6.3</a>. </li>
</ol>
</div>
