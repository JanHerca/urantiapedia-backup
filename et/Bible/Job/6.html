<!--
title: Iiobi raamat - Peatükk 6
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Job/5">Iiobi raamat - Peatükk 5</a></td>
        <td><a href="/et/Bible/Job/Index">Indeks</a></td>
        <td><a href="/et/Bible/Job/7">Iiobi raamat - Peatükk 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Siis vastas Iiob ja ütles: </p>
<p id="v2"><sup><small>2</small></sup>  „Kui ometi mu meelehärm saaks vaetud ja mu õnnetus oleks pandud vaekaussidele. </p>
<p id="v3"><sup><small>3</small></sup>  Tõesti, see oleks nüüd raskem kui mereliiv. Seepärast on mu sõnadki tormakad. </p>
<p id="v4"><sup><small>4</small></sup>  Sest minus on Kõigevägevama nooled, mu vaim joob nende mürki. Jumala hirmutamised on rivistunud mu vastu. <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  Kas metseesel kisendab noore rohu peal või ammub härg oma sulbi juures? </p>
<p id="v6"><sup><small>6</small></sup>  Kas magedat süüakse ilma soolata või on siis maitset kassinaeri limal? </p>
<p id="v7"><sup><small>7</small></sup>  Mu hing tõrgub neid puudutamast, need on mulle nagu rüvetatud roog. </p>
<p id="v8"><sup><small>8</small></sup>  Oh, et ometi mu palve täide läheks ja Jumal annaks, mida soovin! </p>
<p id="v9"><sup><small>9</small></sup>  Otsustaks ometi Jumal mind murda, sirutaks oma käe ja lõikaks katki mu elulõnga, </p>
<p id="v10"><sup><small>10</small></sup>  siis oleks mul veel troostigi: ma hüppaksin rõõmu pärast isegi armutus valus, sest ma ei ole salanud Püha sõnu. <sup id="cite2"><a href="#fn2">[2]</a></sup></p>
<p id="v11"><sup><small>11</small></sup>  Mis on mu jõud, et jaksaksin oodata, ja missugune peaks olema mu eesmärk, et suudaksin kindlaks jääda? </p>
<p id="v12"><sup><small>12</small></sup>  Ons mu tugevus nagu kivide tugevus või ons mu ihu vaskne? </p>
<p id="v13"><sup><small>13</small></sup>  Tõesti, mul enesel ei ole abi ja pääsemine on mu juurest peletatud. </p>
<p id="v14"><sup><small>14</small></sup>  Kes põlgab sõbra sõprust, see loobub Kõigevägevama kartusest. </p>
<p id="v15"><sup><small>15</small></sup>  Mu vennad on petlikud nagu jõgi, otsekui kuivaks valguvad jõesängid, </p>
<p id="v16"><sup><small>16</small></sup>  mis jääst on muutunud tumedaks, kuhu lumi on pugenud peitu; </p>
<p id="v17"><sup><small>17</small></sup>  veevaeseks jäädes need vaikivad, kuumuses kaovad oma asemelt. </p>
<p id="v18"><sup><small>18</small></sup>  Karavanid põikavad teelt kõrvale, lähevad kõrbe ja hukkuvad. </p>
<p id="v19"><sup><small>19</small></sup>  Teema karavanid heidavad pilke, Seeba teekäijad loodavad nende peale: </p>
<p id="v20"><sup><small>20</small></sup>  oma lootuses nad jäävad häbisse, sinna jõudes nad pettuvad. </p>
<p id="v21"><sup><small>21</small></sup>  Seesuguseiks olete nüüd saanud: te näete kohutavat asja ja kardate. </p>
<p id="v22"><sup><small>22</small></sup>  Kas ma olen öelnud: „Andke mulle kingitusi!” või: ”Makske oma varandusest minu eest, </p>
<p id="v23"><sup><small>23</small></sup>  päästke mind vaenlase võimusest ja lunastage mind vägivallategijate käest!? </p>
<p id="v24"><sup><small>24</small></sup>  Õpetage mind, siis ma vaikin! Tehke mulle selgeks, milles olen eksinud! </p>
<p id="v25"><sup><small>25</small></sup>  Otsekohesed sõnad ei olekski kibedad. Aga mis tähendus on teie noomimisel? </p>
<p id="v26"><sup><small>26</small></sup>  On teil kavatsus mu sõnu laita? Kas meeltheitja kõne peaks olema nagu tuul? </p>
<p id="v27"><sup><small>27</small></sup>  Te heidate liisku isegi vaeslapse pärast ja müüte maha oma sõbra. </p>
<p id="v28"><sup><small>28</small></sup>  Aga nüüd vaadake mu peale! Ma tõesti ei valeta teile näkku! </p>
<p id="v29"><sup><small>29</small></sup>  Jätke ometi järele, et ei sünniks ülekohut! Jah, jätke järele, sest veel on mul selles asjas õigus! </p>
<p id="v30"><sup><small>30</small></sup>  Ons mu keelel ülekohut? Või ei taipa mu suulagi, mis on õnnetus? </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Job/5">Iiobi raamat - Peatükk 5</a></td>
        <td><a href="/et/Bible/Job/Index">Indeks</a></td>
        <td><a href="/et/Bible/Job/7">Iiobi raamat - Peatükk 7</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 6:4 <i>Kõigevägevuse nooled</i>: <a href="/et/The_Urantia_Book/90#p3_8">Ur 90:3.8</a>. </li>
  <li id="fn2"><a href="#cite2">↑</a> 6:10 <i>Püha</i>: <a href="/et/The_Urantia_Book/96#p1_9">Ur 96:1.9</a>. </li>
</ol>
</div>
