<!--
title: Iiobi raamat - Peatükk 24
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Job/23">Iiobi raamat - Peatükk 23</a></td>
        <td><a href="/et/Bible/Job/Index">Indeks</a></td>
        <td><a href="/et/Bible/Job/25">Iiobi raamat - Peatükk 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Miks ei ole Kõigevägevam talletanud karistusaegu, ja miks need, kes teda tunnevad, ei saa näha tema päevi? </p>
<p id="v2"><sup><small>2</small></sup>  Piirimärke nihutatakse, karja riisutakse ja karjatatakse kui oma. </p>
<p id="v3"><sup><small>3</small></sup>  Vaeslaste eesel viiakse ära, lesknaise härg võetakse pandiks. </p>
<p id="v4"><sup><small>4</small></sup>  Vaesed tõugatakse teelt kõrvale, kõik maa viletsad peavad peitu pugema. </p>
<p id="v5"><sup><small>5</small></sup>  Vaata, otsekui metseeslid kõrbes lähevad nad oma tööle toidust otsima: lagendik on leib tema lastele. </p>
<p id="v6"><sup><small>6</small></sup>  Väljal peavad nad lõikama seda, mis pole nende oma, ja koristama õela viinamäge. </p>
<p id="v7"><sup><small>7</small></sup>  Nad peavad ööbima alasti, riieteta, ja külmas olema katteta. </p>
<p id="v8"><sup><small>8</small></sup>  Mägede äikesevihmast saavad nad märjaks, ja olles varjupaigata, liibuvad nad vastu kaljut. </p>
<p id="v9"><sup><small>9</small></sup>  Tissi otsast riisutakse vaeslaps ja vaese vastu võetakse panti. </p>
<p id="v10"><sup><small>10</small></sup>  Nad käivad alasti, riieteta, ja kannavad näljastena viljavihke. </p>
<p id="v11"><sup><small>11</small></sup>  Müüride vahel nad peavad suruma õli, sõtkuma surutõrt, aga kannatama janu. </p>
<p id="v12"><sup><small>12</small></sup>  Rahva linnades ägatakse ja haavatute hing hüüab appi; ent Jumal ei pane tähele jõledust. </p>
<p id="v13"><sup><small>13</small></sup>  On neid, kes on valguse vastased, kes ei taha tunda selle teid ega jääda selle radadele. </p>
<p id="v14"><sup><small>14</small></sup>  Koiduajal tõuseb mõrvar üles, et tappa viletsat ja vaest, ja öösel on ta nagu varas. </p>
<p id="v15"><sup><small>15</small></sup>  Abielurikkuja silm ootab hämarust, mõeldes: „Ükski silm ei näe mind!” ja paneb katte näole. </p>
<p id="v16"><sup><small>16</small></sup>  Pimeduses murtakse kodadesse: päeval nad redutavad kodus, nad ei taha valgusest teada. </p>
<p id="v17"><sup><small>17</small></sup>  Sest sügav pimedus on neile kõigile hommikuks ja pimeduse hirmud on nende sõbrad. </p>
<p id="v18"><sup><small>18</small></sup>  Aga päeva koites on neil kiire. Neetud olgu maal nende põld, ükski surutõrre sõtkuja ärgu pöördugu nende viinamäele! </p>
<p id="v19"><sup><small>19</small></sup>  Põud ja kuumus võtavad lumeveed, surmavald võtku patustajad! </p>
<p id="v20"><sup><small>20</small></sup>  Üsk unustab ta, uss mõnuleb temast, teda ei mäletata enam: nõnda murtakse ülekohus nagu puu. </p>
<p id="v21"><sup><small>21</small></sup>  Ta vaevab lastetut, kes pole sünnitanud, ja ei tee head lesknaisele. </p>
<p id="v22"><sup><small>22</small></sup>  Ent Jumal oma jõuga pikendab vägivaldsete iga: nad tõusevad üles, isegi kui neil ei ole enam lootustki eluks. </p>
<p id="v23"><sup><small>23</small></sup>  Ta annab neile julgeoleku ja nad saavad sellest tuge; aga ta silmad on nende teede peal. </p>
<p id="v24"><sup><small>24</small></sup>  Nad on tõusnud üürikeseks - ja siis ei ole neid enam. Neid alandatakse, neid kistakse nagu kõiki muidki ja nad lõigatakse ära otsekui viljapead. </p>
<p id="v25"><sup><small>25</small></sup>  Eks ole ju nõnda? Kes tahaks teha mind valelikuks ja mu sõnad tühjaks?” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Job/23">Iiobi raamat - Peatükk 23</a></td>
        <td><a href="/et/Bible/Job/Index">Indeks</a></td>
        <td><a href="/et/Bible/Job/25">Iiobi raamat - Peatükk 25</a></td>
      </tr>
    </tbody>
  </table>
</figure>
