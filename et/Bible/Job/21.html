<!--
title: Iiobi raamat - Peatükk 21
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Job/20">Iiobi raamat - Peatükk 20</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Job/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Job/22">Iiobi raamat - Peatükk 22</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Siis rääkis Iiob ja ütles: </p>
<p id="v2"><sup><small>2</small></sup>  „Kuulge ometi mu sõnu ja see olgu mulle troostiks! </p>
<p id="v3"><sup><small>3</small></sup>  Olge minuga kannatlikud, siis ma räägin, ja kui olen rääkinud, võite irvitada! </p>
<p id="v4"><sup><small>4</small></sup>  Kas ma kaeban inimese peale? Ja miks ei peakski mu vaim muutuma kannatamatuks? </p>
<p id="v5"><sup><small>5</small></sup>  Vaadake minu poole, siis te ehmute ja panete käe suu peale. </p>
<p id="v6"><sup><small>6</small></sup>  Sest kui ma sellele mõtlen, siis ma jahmun ja värin haarab mu ihu. </p>
<p id="v7"><sup><small>7</small></sup>  Miks jäävad õelad elama, saavad vanaks, võtavad isegi jõudu juurde? </p>
<p id="v8"><sup><small>8</small></sup>  Nende sugu seisab kindlana nendega nende ees ja nende järglased on nende silma all. </p>
<p id="v9"><sup><small>9</small></sup>  Nende kojad on säästetud hirmust ja Jumala vitsa pole nende peal. <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  Nende sõnn kargab, ja mitte asjata, nende lehmad poegivad loodet heitmata. </p>
<p id="v11"><sup><small>11</small></sup>  Nad lasevad oma lapsukesi joosta nagu lambaid ja nende noorukid tantsivad. </p>
<p id="v12"><sup><small>12</small></sup>  Nad laulavad trummi ja kandle saatel ning tunnevad rõõmu vilepilli häälest. </p>
<p id="v13"><sup><small>13</small></sup>  Nad veedavad oma päevi õnnes ja lähevad rahus alla surmavalda. </p>
<p id="v14"><sup><small>14</small></sup>  Nad ütlevad Jumalale: „Tagane meist, sest sinu teede tundmiseks pole meil lusti! </p>
<p id="v15"><sup><small>15</small></sup>  Kes on Kõigevägevam, et peaksime teda teenima? Ja mis kasu meil on, kui me ta poole palvetame?” </p>
<p id="v16"><sup><small>16</small></sup>  Vaata, eks ole nende õnn nende endi käes, õelate nõu minust kaugel? <sup id="cite2"><a href="#fn2">[2]</a></sup></p>
<p id="v17"><sup><small>17</small></sup>  Kui sageli siis kustub õelate lamp ja tabab neid õnnetus? Kui sageli ta jagab oma vihas hukatust, </p>
<p id="v18"><sup><small>18</small></sup>  et nad oleksid nagu õled tuules, otsekui aganad, mida tuulekeeris hajutab? </p>
<p id="v19"><sup><small>19</small></sup>  Jumal talletavat õela süü tema laste jaoks. Ta tasugu temale enesele, nõnda et ta tunneb! </p>
<p id="v20"><sup><small>20</small></sup>  Nähku ta oma silmad tema langust ja ta ise joogu Kõigevägevama viha! </p>
<p id="v21"><sup><small>21</small></sup>  Tõesti, ei ole siis rõõmu ta kojal pärast teda, kui ta kuude arv on napiks mõõdetud. </p>
<p id="v22"><sup><small>22</small></sup>  Aga kas võiks Jumalale tarkust õpetada, temale, kes taevalistelegi kohut mõistab? </p>
<p id="v23"><sup><small>23</small></sup>  Üks sureb oma täies elujõus, kõigiti rahulikult ja muretult, </p>
<p id="v24"><sup><small>24</small></sup>  reied lihavad ja kondid täis üdi. </p>
<p id="v25"><sup><small>25</small></sup>  Teine sureb kibestunud hingega, õnne maitsta saamata. </p>
<p id="v26"><sup><small>26</small></sup>  Nad magavad üheskoos põrmus ja ussikesed katavad neid. </p>
<p id="v27"><sup><small>27</small></sup>  Vaata, ma tean teie mõtteid ja riukaid, mis te minu vastu sepitsete. </p>
<p id="v28"><sup><small>28</small></sup>  Sest te küsite: „Kus on siis nüüd see võimumehe koda? Ja kus on telk, milles õelad elasid?” </p>
<p id="v29"><sup><small>29</small></sup>  Kas te ei ole küsinud teekäijailt ega ole tähele pannud nende märguandeid, </p>
<p id="v30"><sup><small>30</small></sup>  et kurjale antakse armu õnnetusepäeval ja ta päästetakse vihapäeval? </p>
<p id="v31"><sup><small>31</small></sup>  Kes kuulutaks temale näkku ta käitumist ja kes tasuks temale, mis ta on teinud? </p>
<p id="v32"><sup><small>32</small></sup>  Ja kui ta hauda viiakse, siis hoolitsetakse isegi ta kääpa eest. </p>
<p id="v33"><sup><small>33</small></sup>  Oru kivipangadki on temale magusad. Tema järele lähevad kõik inimesed, ja enne teda läinuid on arvutult. </p>
<p id="v34"><sup><small>34</small></sup>  Kuidas te siis mulle toote nõnda tühist troosti? Ja teie vastused - neist jääb järele ainult vale.” </p>
<h2>Viited</h2>
<div>
<ol>
  <li id="fn1"><a href="#cite1">↑</a> 21:9 <i>Päästetud hirmust</i>: <a href="/et/The_Urantia_Book/95#p4_3">Ur 95:4.3</a>. </li>
  <li id="fn2"><a href="#cite2">↑</a> 21:16-21 <i>Iiob pöördub Jumala poole</i>: <a href="/et/The_Urantia_Book/148#p6_9">Ur 148:6.9</a>. </li>
</ol>
</div>
