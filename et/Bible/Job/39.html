<!--
title: Iiobi raamat - Peatükk 39
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Job/38">Iiobi raamat - Peatükk 38</a></td>
        <td><a href="/et/Bible/Job/Index">Indeks</a></td>
        <td><a href="/et/Bible/Job/40">Iiobi raamat - Peatükk 40</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Kas sa tead kaljukitsede poegimisaega, kas valvad hirvede sünnitust? </p>
<p id="v2"><sup><small>2</small></sup>  Kas sa loed nende tiinuskuid ja tead aega, millal nad poegivad, </p>
<p id="v3"><sup><small>3</small></sup>  kui nad kõveraks tõmbudes vasikaid heites oma ihuviljast vabanevad? </p>
<p id="v4"><sup><small>4</small></sup>  Nende vasikad kosuvad, kasvavad avaral aasal, lähevad ära ega tule tagasi nende juurde. </p>
<p id="v5"><sup><small>5</small></sup>  Kes on sebra lahti lasknud ja kes on valla päästnud metseesli köidikud, </p>
<p id="v6"><sup><small>6</small></sup>  kellele ma olen seadnud koduks lagendiku ja elukohaks soolakõrbe? </p>
<p id="v7"><sup><small>7</small></sup>  Ta naerab linna kära, sundija kisa ta ei kuule. </p>
<p id="v8"><sup><small>8</small></sup>  Ta uitab mägedel, oma karjamaal, ja otsib kõike, mis aga haljas on. </p>
<p id="v9"><sup><small>9</small></sup>  Kas metshärg tahab sind teenida? Kas ta jääb ööseks su sõime juurde? </p>
<p id="v10"><sup><small>10</small></sup>  Kas sa saad metshärja siduda köiega vaole? Kas ta äestab su järel orumaad? </p>
<p id="v11"><sup><small>11</small></sup>  Kas sa võid loota tema peale, kuigi ta rammult on suur, ja jätta oma töö tema hooleks? </p>
<p id="v12"><sup><small>12</small></sup>  Kas sa usud, et ta toob tagasi ja kogub su seemne rehealusesse? </p>
<p id="v13"><sup><small>13</small></sup>  Jaanalinnu tiivad lehvivad rõõmsasti, aga ons need tiivad ja suled tegusad? </p>
<p id="v14"><sup><small>14</small></sup>  Sest ta jätab ju oma munad maa peale ja laseb neid liivas soojeneda, </p>
<p id="v15"><sup><small>15</small></sup>  unustades, et jalg võib need purustada ja metsloom tallata. </p>
<p id="v16"><sup><small>16</small></sup>  Ta on oma poegade vastu vali, nagu ei olekski need ta omad; see pole tema mure, et ta vaev võiks olla asjatu. </p>
<p id="v17"><sup><small>17</small></sup>  Sest Jumal on teda lasknud unustada tarkuse ega ole jaganud temale mõistust. </p>
<p id="v18"><sup><small>18</small></sup>  Aga kui ta siis üles kargab, ta naerab hobust ja ratsanikku. </p>
<p id="v19"><sup><small>19</small></sup>  Kas sina annad hobusele jõu, ehid ta kaela lakaga? </p>
<p id="v20"><sup><small>20</small></sup>  Kas sina paned ta hüppama nagu rohutirtsu? Tema võimas nooskamine on kohutav. </p>
<p id="v21"><sup><small>21</small></sup>  Ta kaabib orus ja tunneb rõõmu, ta läheb jõuliselt relvadele vastu. </p>
<p id="v22"><sup><small>22</small></sup>  Ta naerab hirmu, ta ei kohku ega tagane mõõga eest. </p>
<p id="v23"><sup><small>23</small></sup>  Ta kohal kõliseb nooletupp, piigitera ja viskoda. </p>
<p id="v24"><sup><small>24</small></sup>  Ta kihutab tuhinal ja hoogsasti ega püsi paigal, kui sarv hüüab. </p>
<p id="v25"><sup><small>25</small></sup>  Siis kui puhutakse sarve, hirnub tema: iihahaa! Juba kaugelt haistab ta võitlust, pealikute kisa ja hõikeid. </p>
<p id="v26"><sup><small>26</small></sup>  Kas sinu mõistuse abil lendab kull kõrgele, laotab oma tiibu lõuna poole? </p>
<p id="v27"><sup><small>27</small></sup>  Kas sinu käsul kerkib kotkas kõrgustesse ja teeb oma pesa kõrgele? </p>
<p id="v28"><sup><small>28</small></sup>  Ta elab ja ööbib kalju peal, kaljuserval ja ligipääsmatus paigas. </p>
<p id="v29"><sup><small>29</small></sup>  Sealt ta luurab saaki ja ta silmad näevad kaugele. </p>
<p id="v30"><sup><small>30</small></sup>  Ta pojad rüübivad verd, ja kus on mahalööduid, seal on temagi.” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Job/38">Iiobi raamat - Peatükk 38</a></td>
        <td><a href="/et/Bible/Job/Index">Indeks</a></td>
        <td><a href="/et/Bible/Job/40">Iiobi raamat - Peatükk 40</a></td>
      </tr>
    </tbody>
  </table>
</figure>
