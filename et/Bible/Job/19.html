<!--
title: Iiobi raamat - Peatükk 19
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Job/18">Iiobi raamat - Peatükk 18</a></td>
        <td><a href="/et/Bible/Job/Index">Indeks</a></td>
        <td><a href="/et/Bible/Job/20">Iiobi raamat - Peatükk 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Siis rääkis Iiob ja ütles: </p>
<p id="v2"><sup><small>2</small></sup>  „Kui kaua te piinate mu hinge ja jahvatate mind sõnadega? </p>
<p id="v3"><sup><small>3</small></sup>  Te mõnitate mind juba kümnendat korda häbenematult mulle peale käies. </p>
<p id="v4"><sup><small>4</small></sup>  Ja kui ma ka tõesti oleksin eksinud, siis jääks mu eksimus ainult mulle. </p>
<p id="v5"><sup><small>5</small></sup>  Kui te tõesti mu ees tahate suurustada ja mulle mu alandust ette heita, </p>
<p id="v6"><sup><small>6</small></sup>  siis teadke, et Jumal on mind maha paisanud ja piiranud mind oma võrguga. </p>
<p id="v7"><sup><small>7</small></sup>  Vaata, ma kisendan: „Vägivald!”, aga ei saa vastust; hüüan appi, aga õigust ei ole. </p>
<p id="v8"><sup><small>8</small></sup>  Ta tegi mu teele tõkke ja ma ei pääse üle, ta pani mu radade peale pimeduse. </p>
<p id="v9"><sup><small>9</small></sup>  Ta riisus minult au ja võttis mul krooni peast. </p>
<p id="v10"><sup><small>10</small></sup>  Ta kiskus mind igapidi maha, et kaoksin, ja juuris mu lootuse välja nagu puu. </p>
<p id="v11"><sup><small>11</small></sup>  Ta süütas oma viha põlema mu vastu ja pidas mind oma vaenlaseks. </p>
<p id="v12"><sup><small>12</small></sup>  Tema väesalgad tulid üheskoos, rajasid tee mu juurde ja lõid leeri üles mu telgi ümber. </p>
<p id="v13"><sup><small>13</small></sup>  Mu vennad hoidis ta minust eemale ja mu tuttavad võõrdusid minust hoopis. <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  Mu lähedased jätsid mind maha ja mu sõbrad unustasid mind ära. </p>
<p id="v15"><sup><small>15</small></sup>  Mu kodakondsed ja teenijad peavad mind võõraks - ma olen nende silmis otsekui muulane. </p>
<p id="v16"><sup><small>16</small></sup>  Ma hüüan oma sulast, aga ta ei vasta, ma pean teda anuma, nagu mu suu võtab. </p>
<p id="v17"><sup><small>17</small></sup>  Mu naisele ei meeldi mu hingeõhk ja oma lihastele vendadele olen ma vastik. </p>
<p id="v18"><sup><small>18</small></sup>  Poisidki põlgavad mind; kui ma tõusen, siis nad räägivad mulle vastu. </p>
<p id="v19"><sup><small>19</small></sup>  Mind jälestavad kõik mu lähemad sõbrad, ja need, keda ma armastasin, on pöördunud mu vastu. </p>
<p id="v20"><sup><small>20</small></sup>  Mu luud on jäänud kinni naha ja liha külge, mu kondid tungivad välja nagu hambad. </p>
<p id="v21"><sup><small>21</small></sup>  Halastage mu peale, halastage, mu sõbrad, sest mind on tabanud Jumala käsi! <sup id="cite2"><a href="#fn2">[2]</a></sup></p>
<p id="v22"><sup><small>22</small></sup>  Miks ajate teiegi mind taga nagu Jumal? Kas te ei küllastu mu lihast? </p>
<p id="v23"><sup><small>23</small></sup>  Oh, et mu sõnad ometi kirja pandaks, et need raamatusse kirjutataks, </p>
<p id="v24"><sup><small>24</small></sup>  raudsule ja tinaga uurendataks kaljusse igaveseks ajaks! </p>
<p id="v25"><sup><small>25</small></sup>  Sest ma tean, et mu Lunastaja elab, ja tema jääb viimsena põrmu peale seisma. <sup id="cite3"><a href="#fn3">[3]</a></sup></p>
<p id="v26"><sup><small>26</small></sup>  Ja kuigi mu nahka on nõnda nülitud, saan ma ilma ihutagi näha Jumalat, </p>
<p id="v27"><sup><small>27</small></sup>  teda, keda ma ise näen, keda näevad mu oma silmad, aga mitte mõne võõra. Mul kõdunevad neerud sisikonnas. </p>
<p id="v28"><sup><small>28</small></sup>  Kui te mõtlete: „Me ajame teda taga, asja juur leidub temas”, </p>
<p id="v29"><sup><small>29</small></sup>  siis kartke mõõka, sest viha toob mõõka väärt süüteod, et te teaksite: kohus on olemas!” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Job/18">Iiobi raamat - Peatükk 18</a></td>
        <td><a href="/et/Bible/Job/Index">Indeks</a></td>
        <td><a href="/et/Bible/Job/20">Iiobi raamat - Peatükk 20</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 19:13-19 <i>Abi ainult Jumalalt</i>: <a href="/et/The_Urantia_Book/148#p6_9">Ur 148:6.9</a>. </li>
  <li id="fn2"><a href="#cite2">↑</a> 19:21-26 <i>Võitlus usu ja kahtluse vahel</i>: <a href="/et/The_Urantia_Book/148#p6_9">Ur 148:6.9</a>. </li>
  <li id="fn3"><a href="#cite3">↑</a> 19:25 <i>Minu õigustaja elab</i>: <a href="/et/The_Urantia_Book/148#p6_9">Ur 148:6.9</a>. </li>
</ol>
</div>
