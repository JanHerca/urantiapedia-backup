<!--
title: Aamos - Peatükk 8
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Amos/7">Aamos - Peatükk 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Amos/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Amos/9">Aamos - Peatükk 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Issand Jehoova andis mulle niisuguse nägemuse: vaata, seal oli korv küpse puuviljaga! </p>
<p id="v2"><sup><small>2</small></sup>  Ja ta küsis: „Mida sa näed, Aamos?” Ma vastasin: „Korvitäit küpset puuvilja!” Siis ütles Jehoova mulle: „Mu rahvale, Iisraelile, tuleb lõpp! Enam ma ei lähe temast mööda! </p>
<p id="v3"><sup><small>3</small></sup>  Sel päeval muutuvad ulgumiseks palee laulud, ütleb Issand Jehoova! Palju on laipu, heidetud igasse paika! Vaikus!” </p>
<p id="v4"><sup><small>4</small></sup>  Kuulge seda, kes ahmite vaese järele ja tahate teha maal hädalisele lõpu, </p>
<p id="v5"><sup><small>5</small></sup>  öeldes: „Millal möödub noorkuu, et saaksime müüa vilja, ja hingamispäev, et võiksime avada viljaaidad, teha vaka vähemaks ja seekli suuremaks, ja petta väärade vaekaussidega, </p>
<p id="v6"><sup><small>6</small></sup>  et saaksime osta raha eest viletsa ja kingapaari eest vaese, ja müüa vilja jäätmeid?” </p>
<p id="v7"><sup><small>7</small></sup>  Jehoova on vandunud Jaakobi uhkuse juures: „Tõesti, ma ei unusta iialgi ühtki nende tegu!” <sup id="cite1"><a href="#fn1">[1]</a></sup></p>
<p id="v8"><sup><small>8</small></sup>  Kas ei peaks maa selle pärast värisema ja kõik, kes seal elavad, leinama? Kas see kõik ei tõuse nagu jõgi, kohudes ja alanedes nagu Egiptuse Niilus? </p>
<p id="v9"><sup><small>9</small></sup>  „Ja selsamal päeval sünnib,” ütleb Issand Jehoova, „et ma lasen päikese loojuda keskpäeval ja teen maa pimedaks päise päeva ajal! </p>
<p id="v10"><sup><small>10</small></sup>  Ja ma muudan teie pühad leinaks ja kõik teie laulud nutulauludeks, ma panen kõigi niudeile kotiriide ja teen paljaks iga pea! Ma toon leina nagu ainsa poja pärast ja lõppeks kibeda päeva!” </p>
<p id="v11"><sup><small>11</small></sup>  „Vaata, päevad tulevad,” ütleb Issand Jehoova, „millal ma saadan maale nälja: nälja mitte leiva ja janu mitte vee järele, vaid Jehoova sõnade kuulmise järele! </p>
<p id="v12"><sup><small>12</small></sup>  Siis nad vaaruvad merest mereni ja põhjast itta, nad uitavad otsides Jehoova sõna, aga nad ei leia! </p>
<p id="v13"><sup><small>13</small></sup>  Sel päeval minestavad janu pärast ilusad neitsid ja noored mehed, </p>
<p id="v14"><sup><small>14</small></sup>  need, kes vandusid Samaaria süüteo juures ja ütlesid: „Nii tõesti kui su jumal elab, Daan!” ja: „Nii tõesti kui su lemmik elab, Beer-Seba!” nad langevad ega tõuse enam!” </p>
<h2>Viited</h2>
<div>
<ol>
  <li id="fn1"><a href="#cite1">↑</a> 8:7 <i>Ma ei unusta teie tegusid</i>: <a href="/et/The_Urantia_Book/97#p4_3">Ur 97:4.3</a>. </li>
</ol>
</div>
