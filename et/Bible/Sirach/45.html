<!--
title: Jeesus Siirak - Peatükk 45
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Sirach/44">Jeesus Siirak - Peatükk 44</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Sirach/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Sirach/46">Jeesus Siirak - Peatükk 46</a></td>
      </tr>
    </tbody>
  </table>
</figure>
<h2> Jumala tegude ülistus ajaloos </h2>
<p id="v1"><sup><small>1</small></sup>  Ja Issand laskis temast tõusta õnnistatud mehe, kes leidis armu kogu elava silmis, armas Jumalale ja inimestele: Moosese, kelle mälestus on õnnistuseks. </p>
<p id="v2"><sup><small>2</small></sup>  Ta seadis tema au poolest võrdseks pühakutega ja vaenlaste hirmuks tegi tema suureks. </p>
<p id="v3"><sup><small>3</small></sup>  Tema sõna läbi laskis ta sündida imetegusid, ta austas teda kuningate ees, andis temale käsud oma rahva jaoks ja näitas temale pisut oma auhiilgusest. </p>
<p id="v4"><sup><small>4</small></sup>  Tema ustavuse ja alandlikkuse pärast ta pühitses teda, valis tema kõigi inimeste hulgast, </p>
<p id="v5"><sup><small>5</small></sup>  laskis tal kuulda oma häält ja viis ta tumedasse pilve. Ja palgest palgesse andis ta temale käsud, elu ja tunnetuse seaduse, et ta õpetaks Jaakobile lepingut ja Iisraelile tema õiguskorda. </p>
<p id="v6"><sup><small>6</small></sup>  Aaroni, tema venna Leevi suguharust, ülendas Issand pühaks, temaga sarnaseks. </p>
<p id="v7"><sup><small>7</small></sup>  Ta tegi temaga igavese lepingu ja andis temale rahva preestriameti. Ta rõõmustas teda iluehtega ja pani temale selga aukuue. </p>
<p id="v8"><sup><small>8</small></sup>  Ta riietas teda suurima toredusega ja määras temale kindlad esemed: püksid, ülekuue ja õlarüü. </p>
<p id="v9"><sup><small>9</small></sup>  Ta ümbritses teda granaatõuntega, paljude kuldkellukestega ümberringi, mis helisesid, kui ta astus, et templis kuulduks kõla meeldetuletuseks tema rahva poegadele. </p>
<p id="v10"><sup><small>10</small></sup>  Ja veel: püha kuuega, kullast, sinisest ja purpurpunasest lõngast, kirjatud töö; selle juurde: kohtu-rinnakilp uurimi ja tummimiga, helepunasest korrutatud lõngast, kunstipärane töö, </p>
<p id="v11"><sup><small>11</small></sup>  pitsatitaoliselt uurendatud kalliskividega kuldraamistuses, kivikirjaja töö, meeldetuletuseks uurendatud kirjaga vastavalt Iisraeli suguharude arvule; </p>
<p id="v12"><sup><small>12</small></sup>  ja kuldlaubaehe peakatte küljes, püha pitsati jäljendiga, uhke aumärk, suurepärane töö, silmailu, veetlev kaunistus. </p>
<p id="v13"><sup><small>13</small></sup>  Enne Aaronit ei ole seesugust olnud, eales ei ole seda kandnud võõras, vaid ainult tema oma pojad ja tema järeltulijad üha edasi. </p>
<p id="v14"><sup><small>14</small></sup>  Tema ohvrid põletati täiesti kaks korda päevas, alaliselt. </p>
<p id="v15"><sup><small>15</small></sup>  Mooses täitis tema käed ja võidis teda püha õliga. Sellest tuli igavene leping temaga ja tema sooga taeva päeviks: teenida Issandat, olla preestriks ja õnnistada tema rahvast tema nimel. </p>
<p id="v16"><sup><small>16</small></sup>  Ta valis Aaroni kõigi elavate hulgast Issandale ohvrit tooma: suitsutusohvrit ja healõhnalist mälestusohvrit lepituseks oma rahva eest. </p>
<p id="v17"><sup><small>17</small></sup>  Ta andis temale oma käsud, meelevalla seaduste üle, et õpetada Jaakobile oma tunnistusi ja valgustada Iisraeli oma Seaduses. </p>
<p id="v18"><sup><small>18</small></sup>  Võõrad astusid üles tema vastu ja kadestasid teda kõrbes, mehed Daatani ja Abirami ümber, ning Korahi jõuk vihas ja raevus. </p>
<p id="v19"><sup><small>19</small></sup>  Issand nägi seda ja see ei meeldinud temale: nad hukati vihahoos. Ta tegi nendega imeteo: hävitas nad tuleleegis. </p>
<p id="v20"><sup><small>20</small></sup>  Aga Aaronile lisas ta au ja andis temale pärisosa: jaotas temale esmaannid uudseviljast, valmistas külluses leiba kõigepealt. </p>
<p id="v21"><sup><small>21</small></sup>  Jah, nad sõid ka Issanda ohvreid, neid, mida ta oli andnud temale ja tema soole. </p>
<p id="v22"><sup><small>22</small></sup>  Aga rahva maast ei saanud ta pärisosa ega olnud temal omandit rahva keskel, sest: „Mina ise olen sinu omand ja pärisosa!” </p>
<p id="v23"><sup><small>23</small></sup>  Ja Piinehas, Eleasari poeg, au poolest kolmas, oli innukas Issanda kartuses ja rahva taganedes jäi kindlaks õiges hinge otsustavuses ning tõi Iisraelile lepituse. </p>
<p id="v24"><sup><small>24</small></sup>  Seetõttu kinnitati temaga rahuleping: ta pidi olema pühamu ja oma rahva eestseisja, nõnda et temale ja tema soole pidi igavesti jääma preestriameti auväärsus. </p>
<p id="v25"><sup><small>25</small></sup>  Nõnda nagu oli leping Taavetil, Iisai pojal Juuda suguharust, et kuningriik on päritav ainult pojalt pojale, nõnda oli päritavus ka Aaronil ja tema sool. </p>
<p id="v26"><sup><small>26</small></sup>  Andku Issand tarkust teie südamesse, et mõistaksite kohut tema rahvale õiguses, et nende õnn ei kaoks ja nende au jääks põlvest põlve! </p>
