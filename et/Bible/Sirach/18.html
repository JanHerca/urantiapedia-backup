<!--
title: Jeesus Siirak - Peatükk 18
description: 
published: true
date: 2022-10-6T9:46:9Z
tags: bible, bible—sirach
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/17">Jeesus Siirak - Peatükk 17</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/19">Jeesus Siirak - Peatükk 19</a></td>
      </tr>
    </tbody>
  </table>
</figure>
<h2> Jumala suurusest </h2>
<p id="v1"><sup><small>1</small></sup>  Tema, kes elab igavesti, on loonud viimse kui ühe. </p>
<p id="v2"><sup><small>2</small></sup>  Üksnes Issand on õige. </p>
<p id="v3"><sup><small>3</small></sup>  Kes valitseb maailma oma peopesaga ja kõik kuuletub tema tahtele, sest tema on kõigi Kuningas, kes oma väega eraldab pühad asjad nende vahel rüvetusest. </p>
<p id="v4"><sup><small>4</small></sup>  Väge kuulutada tema töid ei ole antud kellelegi, ja kes suudakski uurida tema suuri tegusid? </p>
<p id="v5"><sup><small>5</small></sup>  Kes saaks mõõta tema väe suurust? Ja kes võiks lisaks jutustada tema halastusest? </p>
<p id="v6"><sup><small>6</small></sup>  Neist ei ole midagi vähendada ega suurendada ja Issanda imeteod ei ole uuritavad. </p>
<p id="v7"><sup><small>7</small></sup>  Kui inimene arvab, et ta on jõudnud pärale, siis ta alles alustab, ja kui ta arvab, et ta on lõpetanud, siis ta on teadmatuses. </p>
<h2> Inimese väiksusest </h2>
<p id="v8"><sup><small>8</small></sup>  Mis on inimene ja milleks ta kõlbab? Mis on tema õnn ja mis on tema õnnetus? </p>
<p id="v9"><sup><small>9</small></sup>  Inimese päevade hulk, kui neid on palju, on sada aastat. </p>
<p id="v10"><sup><small>10</small></sup>  Nagu veetilk meres ja liivatera, nõnda on tema vähesed aastad ühe igaviku päeva kõrval. </p>
<p id="v11"><sup><small>11</small></sup>  Seepärast on Issand nende vastu pikameelne ja valab nende peale oma halastust. </p>
<p id="v12"><sup><small>12</small></sup>  Ta näeb ja teab, et nende lõpp on ränk, seepärast ongi ta teinud suureks oma lepituse. </p>
<p id="v13"><sup><small>13</small></sup>  Inimese halastus puudutab tema ligimest, Issanda halastus aga kogu loodut. Tema karistab, kasvatab ja õpetab ja toob oma karja koju nagu karjane. </p>
<p id="v14"><sup><small>14</small></sup>  Ta halastab nende peale, kes võtavad õpetust, ja nende peale, kes tungivalt nõuavad tema õigusemõistmist. </p>
<h2> Annetaja vältigu haavavaid sõnu </h2>
<p id="v15"><sup><small>15</small></sup>  Laps, head tehes ära tee etteheiteid ja anni juures ärgu olgu haavavaid sõnu! </p>
<p id="v16"><sup><small>16</small></sup>  Eks kaste jahuta palavust? Nõnda on sõna parem kui and. </p>
<p id="v17"><sup><small>17</small></sup>  Vaata, eks ole sõna rohkem kui hea and? Ja mehel, kes hästi teeb, on mõlemad. </p>
<p id="v18"><sup><small>18</small></sup>  Rumal teeb tänamatult etteheiteid ja kadeda and paneb silmad vett jooksma. </p>
<h2> Ettenägelikkusest ja ettevaatusest </h2>
<p id="v19"><sup><small>19</small></sup>  Õpi, enne kui räägid, ja otsi tervist, enne kui haigus sind võtab! </p>
<p id="v20"><sup><small>20</small></sup>  Enne kohtumõistmist katsu iseennast läbi, siis leiad armu karistuse ajal. </p>
<p id="v21"><sup><small>21</small></sup>  Alandu, enne kui jääd haigeks, kui oled pattu teinud, pöördu! </p>
<p id="v22"><sup><small>22</small></sup>  Ära lase ennast takistada tõotust õigeaegselt täitmast, ja ära viivita surmani, oodates sellest vabastamist! </p>
<p id="v23"><sup><small>23</small></sup>  Enne kui tõotad, valmista ennast, ära ole inimese sarnane, kes Issandat kiusab! </p>
<p id="v24"><sup><small>24</small></sup>  Lõpu päevil mõtle Issanda viha peale, ja karistuse ajale, kui ta oma palge sinult pöörab! </p>
<p id="v25"><sup><small>25</small></sup>  Mõtle näljaajale külluse ajal, vaesuse ja puuduse peale rikkuse päevil! </p>
<p id="v26"><sup><small>26</small></sup>  Hommikust õhtuni voolab aeg ja Issanda ees sünnib kõik kiiresti. </p>
<p id="v27"><sup><small>27</small></sup>  Tark inimene on ettevaatlik kõiges ja kiusatuse päevil hoidub eksimast. </p>
<p id="v28"><sup><small>28</small></sup>  Iga arusaaja tunneb tarkust ja kiidab seda, kes selle on leidnud. </p>
<p id="v29"><sup><small>29</small></sup>  Kes õpetussõnadest aru saavad, on ka ise targad ja lasevad voolata tabavaid tähendamissõnu. </p>
<h2> Enesevalitsusest </h2>
<p id="v30"><sup><small>30</small></sup>  Ära anna järele oma ihadele ja talitse oma himusid! </p>
<p id="v31"><sup><small>31</small></sup>  Kui annad oma hinge himude rahuldamisse, siis teeb see sind su vaenlaste naerualuseks. </p>
<p id="v32"><sup><small>32</small></sup>  Ära tunne rõõmu suurest priiskamisest, ära seo ennast niisuguse seltskonnaga! </p>
<p id="v33"><sup><small>33</small></sup>  Ära tee ennast vaeseks, pidutsedes laenatud rahaga, kui sul enesel ei ole midagi kukrus! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/17">Jeesus Siirak - Peatükk 17</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/19">Jeesus Siirak - Peatükk 19</a></td>
      </tr>
    </tbody>
  </table>
</figure>
