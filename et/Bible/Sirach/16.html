<!--
title: Jeesus Siirak - Peatükk 16
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Sirach/15">Jeesus Siirak - Peatükk 15</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Sirach/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Sirach/17">Jeesus Siirak - Peatükk 17</a></td>
      </tr>
    </tbody>
  </table>
</figure>
<h2> Mure halbade laste pärast </h2>
<p id="v1"><sup><small>1</small></sup>  Ära taha, et sul oleks palju halbu lapsi, ja ära rõõmusta jumalakartmatute poegade pärast! </p>
<p id="v2"><sup><small>2</small></sup>  On neid palju, siis ära tunne neist rõõmu, kui neis pole Issanda kartust! </p>
<p id="v3"><sup><small>3</small></sup>  Ära looda, et nad jäävad elama, ja ära toetu sellele, et neid on palju! Sest parem üks kui tuhat ja parem on surra lastetuna, kui et sul on jumalakartmatud lapsed. </p>
<p id="v4"><sup><small>4</small></sup>  Sest ühest mõistlikust saab linn rahva, jumalavallatute sugu jääb aga tühjaks. </p>
<h2> Patune ei pääse karistusest </h2>
<p id="v5"><sup><small>5</small></sup>  Palju seesugust olen ma näinud oma silmaga, ja veelgi raskemat on mu kõrv kuulnud: </p>
<p id="v6"><sup><small>6</small></sup>  patuste koguduses süttib tuli ja viha hõõgub uskmatu rahva vastu. </p>
<p id="v7"><sup><small>7</small></sup>  Jumal ei andestanud muistsetele hiiglastele, kes oma vägevuses temast taganesid. </p>
<p id="v8"><sup><small>8</small></sup>  Ta ei säästnud Loti naabreid, keda ta jälestas nende ülbuse pärast. </p>
<p id="v9"><sup><small>9</small></sup>  Ta ei halastanud hukatust vääriva rahva peale, nende peale, kes hävisid oma pattudes. </p>
<p id="v10"><sup><small>10</small></sup>  Nõndasamuti sündis kuuesaja tuhande jalamehega, kes olid ühinenud oma südame kanguses. </p>
<p id="v11"><sup><small>11</small></sup>  Ja olgu kas või üksainus kangekaelne, oleks ime, kui ta jääks karistamata. Sest temal on halastus ja viha, temal on võim andestada ja viha välja valada. </p>
<p id="v12"><sup><small>12</small></sup>  Nõnda suur kui on tema halastus, nõnda suur on ka tema karistus: ta mõistab kohut inimese üle tema tegude järgi. </p>
<p id="v13"><sup><small>13</small></sup>  Patune ei pääse pakku oma saagiga, ja vaga inimese lootus ei jää täitumata. </p>
<p id="v14"><sup><small>14</small></sup>  Igale heateole annab ta võimaluse, igaüks saab oma tegude järgi. </p>
<h2> Jumal ei unusta kedagi </h2>
<p id="v17"><sup><small>17</small></sup>  Ära ütle: „Eks ole ma Issanda eest varjul, kes küll kõrgustest meenutab mind? Suure rahva hulgas ei märgata mind, sest mis on minu hing mõõtmatus maailmas!” </p>
<p id="v18"><sup><small>18</small></sup>  Vaata, taevas ja taevaste taevas, sügavik ja maa kõiguvad, kui tema karistab! </p>
<p id="v19"><sup><small>19</small></sup>  Mäed ja maa alused vabisevad ja värisevad, kui tema nende peale vaatab. </p>
<p id="v20"><sup><small>20</small></sup>  Aga süda neid asju ei mõista, ja kes hoolib tema teedest? </p>
<p id="v21"><sup><small>21</small></sup>  Või nagu tuulehoog, mida inimene ei näe, nõnda on enamik tema tegudest salajased. </p>
<p id="v22"><sup><small>22</small></sup>  „Tema õiguse teod - kes neist kuulutab? Kes jõuab neid ära oodata? Sest lepingu tähtaeg on kaugel!” </p>
<p id="v23"><sup><small>23</small></sup>  Nõnda mõtiskleb see, kelle mõistus on piiratud, nõnda rumalasti mõtleb mõistmatu ja eksija mees. </p>
<h2> Jumala suured loomistööd </h2>
<p id="v24"><sup><small>24</small></sup>  Kuule mind, laps, ja õpi tarkust ning juhi oma süda minu sõnade juurde! </p>
<p id="v25"><sup><small>25</small></sup>  Mina esitan kaalutud õpetust ja kuulutan täpset teadmist. </p>
<p id="v26"><sup><small>26</small></sup>  Issanda enese nõu järgi on tema teod algusest alates ja kui ta neid tegi, siis ta määras nende osad. </p>
<p id="v27"><sup><small>27</small></sup>  Ta seadis oma teod igaveseks ja nende võimupiirid põlvest põlve. Ei nad tunne nälga, ei nad väsi, ja nad ei lõpeta oma tegevust. </p>
<p id="v28"><sup><small>28</small></sup>  Üks ei tõuka teist ja nad ei põlga iialgi tema sõna. </p>
<p id="v29"><sup><small>29</small></sup>  Pärast seda vaatas Issand maad ja täitis selle oma hüvedega. </p>
<p id="v30"><sup><small>30</small></sup>  Maapinna kattis ta igasugu elavate hingedega ja need pöörduvad jälle sinna tagasi. </p>
