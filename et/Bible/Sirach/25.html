<!--
title: Jeesus Siirak - Peatükk 25
description: 
published: true
date: 2022-10-6T9:46:9Z
tags: bible, bible—sirach
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/24">Jeesus Siirak - Peatükk 24</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/26">Jeesus Siirak - Peatükk 26</a></td>
      </tr>
    </tbody>
  </table>
</figure>
<h2> Tarkusesõnu </h2>
<p id="v1"><sup><small>1</small></sup>  Kolm asja meeldivad mulle ja need on ilusad Issanda ning inimeste ees: vendade üksmeel ja ligimesearmastus ning et naine ja mees üksteist mõistavad. </p>
<p id="v2"><sup><small>2</small></sup>  Aga kolme vihkab mu hing, ja nende eluviisi pärast ma vihastan väga: ülbe vaene, valelik rikas ja abielurikkuja rauk, kellel puudub aru. </p>
<h2> Vanadusest </h2>
<p id="v3"><sup><small>3</small></sup>  Kui sa nooruses ei ole kogunud, kuidas sa siis vanas eas leiad? </p>
<p id="v4"><sup><small>4</small></sup>  Kui ilus on, et hallpead otsustavad ja vanemad teavad nõu! </p>
<p id="v5"><sup><small>5</small></sup>  Kui ilus on vanade tarkus ja auväärsete arukus ning nõukus! </p>
<p id="v6"><sup><small>6</small></sup>  Vanade krooniks on suured kogemused ja kuulsuseks Issanda kartus. </p>
<h2> Kümme kiiduväärt kogemust </h2>
<p id="v7"><sup><small>7</small></sup>  Üheksat meeles olevat asja ma ülistan südames ja kümnendat kuulutan keelega: inimest, kes oma lastest rõõmu tunneb, ja seda, kes oma eluajal näeb vaenlaste langemist; </p>
<p id="v8"><sup><small>8</small></sup>  õnnelikku, kes koos elab mõistliku naisega, ja seda, kes keelega ei libastu, ja seda, kes ei pea orjama vääritut; </p>
<p id="v9"><sup><small>9</small></sup>  õnnelikku, kes on leidnud tarkuse, ja seda, kes võib kuulutada kuulavaile kõrvadele. </p>
<p id="v10"><sup><small>10</small></sup>  Kuigi see on suur, kes on leidnud tarkuse, ei ole ta suurem kui see, kes kardab Issandat. </p>
<p id="v11"><sup><small>11</small></sup>  Issanda kartus on üle kõige: kellega võiks võrrelda inimest, kes sellest kinni peab? </p>
<p id="v12"><sup><small>12</small></sup>  Issanda kartus on tema armastuse algus ja usk on tema külge klammerdumise algus. </p>
<h2> Tigedast naisest </h2>
<p id="v13"><sup><small>13</small></sup>  Olgu haav, ainult mitte südame haav, olgu tigedus, ainult mitte naise tigedus! </p>
<p id="v14"><sup><small>14</small></sup>  Olgu rünnak, ainult mitte vihkajate rünnak, olgu kättemaks, ainult mitte vaenlaste kättemaks! </p>
<p id="v15"><sup><small>15</small></sup>  Ükski mürk ei ole kangem kui maomürk ja ükski viha ei ole suurem kui vaenlase viha. </p>
<p id="v16"><sup><small>16</small></sup>  Pigem elada koos lõvide ja lohemadudega kui koos tigeda naisega. </p>
<p id="v17"><sup><small>17</small></sup>  Naise tigedus muudab tema välimust ja teeb ta palge süngeks just nagu karul. </p>
<p id="v18"><sup><small>18</small></sup>  Tema mees istub oma sõprade keskel ja neid kuulates ohkab ta kibestunult. </p>
<p id="v19"><sup><small>19</small></sup>  Kõik halbus on väike naise halbuse kõrval - tabagu teda patuse liisk! </p>
<p id="v20"><sup><small>20</small></sup>  Seesama, mis liivane mägitee vana mehe jalgadele, on lobisev naine vaiksele mehele. </p>
<p id="v21"><sup><small>21</small></sup>  Ära lase ennast võluda naise ilust ja ära himusta naist! </p>
<p id="v22"><sup><small>22</small></sup>  Viha, sündsusetus ja häbi on suur, kui naine toidab oma meest. </p>
<p id="v23"><sup><small>23</small></sup>  Rõhutud meel, sünge pale ja südamevalu tuleb tigedalt naiselt. Lõdvad käed ja nõtkuvad põlved on sellelt, kes ei tee oma meest õnnelikuks. </p>
<p id="v24"><sup><small>24</small></sup>  Naisest on patu algus ja tema pärast peame kõik surema. </p>
<p id="v25"><sup><small>25</small></sup>  Veele ära anna vabalt voolata ega tigedale naisele sõnavoli! </p>
<p id="v26"><sup><small>26</small></sup>  Kui ta ei taha käia sinuga käsikäes, siis lahuta ta oma ihust! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/24">Jeesus Siirak - Peatükk 24</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/26">Jeesus Siirak - Peatükk 26</a></td>
      </tr>
    </tbody>
  </table>
</figure>
