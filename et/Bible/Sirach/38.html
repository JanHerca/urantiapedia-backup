<!--
title: Jeesus Siirak - Peatükk 38
description: 
published: true
date: 2022-10-6T9:46:9Z
tags: bible, bible—sirach
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/37">Jeesus Siirak - Peatükk 37</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/39">Jeesus Siirak - Peatükk 39</a></td>
      </tr>
    </tbody>
  </table>
</figure>
<h2> Arst ja haigus </h2>
<p id="v1"><sup><small>1</small></sup>  Austa arsti - sa ju vajad teda - austusega, mis temale kuulub, sest Issand on loonud ka tema! </p>
<p id="v2"><sup><small>2</small></sup>  Sest tervekstegemine tuleb Kõigekõrgemalt ja arst saab kingitusi kuningalt. </p>
<p id="v3"><sup><small>3</small></sup>  Arsti oskus tõstab tema pea püsti ja teda imetlevad suured isandad. </p>
<p id="v4"><sup><small>4</small></sup>  Issand laseb maast võrsuda ravimtaimi ja mõistlik mees ei põlga neid. </p>
<p id="v5"><sup><small>5</small></sup>  Eks puu mõjul muutunud vesi magusaks, et Issanda vägevus saaks tuntuks? </p>
<p id="v6"><sup><small>6</small></sup>  Jah, tema on andnud inimesele oskuse, et teda austataks tema imetegude pärast. </p>
<p id="v7"><sup><small>7</small></sup>  Nende taimede abil ta ravib ja vaigistab valu ja salvisegaja valmistab neist vajaliku võide. </p>
<p id="v8"><sup><small>8</small></sup>  Jah, Issanda tegu ei lakka iialgi ja temalt tuleb õnnistus maa peale. </p>
<p id="v9"><sup><small>9</small></sup>  Laps! Kui jääd haigeks, siis ära ole hooletu, vaid palu Issandat ja tema teeb sinu terveks! </p>
<p id="v10"><sup><small>10</small></sup>  Hoidu eksimustest ja korralda oma käte teod ning puhasta süda kõigest patust! </p>
<p id="v11"><sup><small>11</small></sup>  Ohverda healõhnaline ohver ja meenutusohver peenjahust, ka rasvane ohvriand - oma võimaluste järgi! </p>
<p id="v12"><sup><small>12</small></sup>  Ka arstile anna võimalus, sest Issand on loonud ka tema, ja ära hoia teda enesest eemal, sest temagi on vajalik! </p>
<p id="v13"><sup><small>13</small></sup>  On aegu, millal abi on nende käes. </p>
<p id="v14"><sup><small>14</small></sup>  Sest ka nemad paluvad Issandat, et neil õnnestuks leevendus ja ravi, et säilitada elu. </p>
<p id="v15"><sup><small>15</small></sup>  Kes pattu teeb oma Looja ees, see jõudku arsti käte alla! </p>
<h2> Leinamisest </h2>
<p id="v16"><sup><small>16</small></sup>  Laps! Surnu pärast vala pisaraid ja itke nagu raskesti kannataja! Kata tema ihu, nagu on talle kohane, ja ära jäta hooletusse tema matust! </p>
<p id="v17"><sup><small>17</small></sup>  Nuta kibedasti ja sinu kaebus olgu suur, leina, nõnda nagu ta väärib, üks või kaks päeva, et vältida keelepeksu, ja siis lase ennast kurbuses trööstida! </p>
<p id="v18"><sup><small>18</small></sup>  Sest kurvastusest tuleb surm ja südamevalu murrab jõu. </p>
<p id="v19"><sup><small>19</small></sup>  Kurvastuses kestab valu ja vaese elu hakkab vastu südamele. </p>
<p id="v20"><sup><small>20</small></sup>  Ära anna oma südant kurvastusele, tõrju seda, mõteldes lõpule! </p>
<p id="v21"><sup><small>21</small></sup>  Ära seda unusta, sest tagasitulekut ei ole; surnule sa kasu ei too, aga teed kahju iseendale! </p>
<p id="v22"><sup><small>22</small></sup>  Pea meeles: otsus minu kohta on seesama ka sinu kohta! „Eile minule, täna sinule!” </p>
<p id="v23"><sup><small>23</small></sup>  Kui surnu puhkab, siis puhaku ka mälestus temast, ja lohuta ennast tema pärast, kui ta hing on lahkunud! </p>
<h2> Tööst ja käsitööst </h2>
<p id="v24"><sup><small>24</small></sup>  Kirjatundja tarkus tuleb jõudeajast, ja kes toimetusi vähendab, võib targaks saada. </p>
<p id="v25"><sup><small>25</small></sup>  Kuidas saab targaks see, kes hoiab atra, kiitleb astlaga, ajab härgi ja juhib nende tööd ning räägib noortest sõnnidest? </p>
<p id="v26"><sup><small>26</small></sup>  Tema süda on vagude ajamise juures ja tema hool on sööta vasikaid. </p>
<p id="v27"><sup><small>27</small></sup>  Samasugune on lugu iga käsitöölise ja ehitusmeistriga, kes on tegevuses ööd ja päevad; ja sellega, kes teeb märke pitserisõrmusesse ja kannatlikult vahetab mustreid: tema südameasi on, kuidas kujundatavale anda sarnasust, ja tema mureks on töö valmimine. </p>
<p id="v28"><sup><small>28</small></sup>  Samasugune lugu on sepaga, kes seisab alasi juures ja hoolsasti jälgib sepist; tule lõõsk kõrvetab ta ihu ja ta peab võitlema ääsi palavusega; vasara kõlksumine teeb ta kõrvad kurdiks ja ta silmad kiinduvad taotava kujusse: temal on südamel töö valmimine ja tema mureks on lõplik viimistlus. </p>
<p id="v29"><sup><small>29</small></sup>  Samasugune lugu on potissepaga, kes istub oma töö juures ja jalgadega keerutab ketra: ta on alati mures oma töö pärast ja tema tegevuses sõltub kõik nõude arvust. </p>
<p id="v30"><sup><small>30</small></sup>  Käega ta voolib savi ja jalgadega teeb selle pehmeks: temal on südamel vaaba valmistamine ja tema hool on puhastada ahju. </p>
<p id="v31"><sup><small>31</small></sup>  Kõik nad loodavad oma kätele ja igaüks on osav oma töös. </p>
<p id="v32"><sup><small>32</small></sup>  Ilma nendeta ei saa linna ehitada ja neil pole tarvis rännata ja elada võõrana. </p>
<p id="v33"><sup><small>33</small></sup>  Aga rahva nõupidamisele neid ei kutsuta ja koguduses nad ei pääse etteotsa, nad ei istu kohtumõistja istmele ega mõista seaduse tahet. </p>
<p id="v34"><sup><small>34</small></sup>  Nad ei seleta ka mitte karistust ja kohtuotsust ning neid ei leita õpetussõnade juurest, aga nad toetavad maailmakorda ja palvetavad oma töö pärast. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/37">Jeesus Siirak - Peatükk 37</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/39">Jeesus Siirak - Peatükk 39</a></td>
      </tr>
    </tbody>
  </table>
</figure>
