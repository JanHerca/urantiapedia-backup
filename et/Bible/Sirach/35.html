<!--
title: Jeesus Siirak - Peatükk 35
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Sirach/34">Jeesus Siirak - Peatükk 34</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Sirach/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Sirach/36">Jeesus Siirak - Peatükk 36</a></td>
      </tr>
    </tbody>
  </table>
</figure>
<h2> Ohverdamisest </h2>
<p id="v1"><sup><small>1</small></sup>  Kes Seadusest kinni peab, toob rikkalikult ohvriande, käskude tähelepanija on tänuohvri tooja. </p>
<p id="v2"><sup><small>2</small></sup>  Kes heategu tasub, toob roaohvri, ja almuste andja ohverdab kiitusohvri. </p>
<p id="v3"><sup><small>3</small></sup>  Loobumine kurjast on Issandale meelepärane ja loobumine ülekohtust on lepitusohver. </p>
<p id="v4"><sup><small>4</small></sup>  Ära ilmu Issanda palge ette tühjade kätega, sest see kõik on käsu kohaselt! </p>
<p id="v5"><sup><small>5</small></sup>  Õige inimese ohvriand teeb altari rasvaseks ja selle lõhn meeldib Kõigekõrgemale. </p>
<p id="v6"><sup><small>6</small></sup>  Õige mehe ohver on armas ja tema meenutusohvrit ei unustata. </p>
<p id="v7"><sup><small>7</small></sup>  Austa Issandat heatahtliku silmaga ja ära vähenda oma käte esmaande! </p>
<p id="v8"><sup><small>8</small></sup>  Andes ole alati rõõmsa näoga ja pühitse kümnist hea meelega! </p>
<p id="v9"><sup><small>9</small></sup>  Anna Kõigekõrgemale, nagu tema on andnud, heatahtliku silmaga ja käe jõu kohaselt! </p>
<p id="v10"><sup><small>10</small></sup>  Sest Issand on tasuja ja tema tasub sulle seitsmekordselt. </p>
<h2> Jumala õiglusest </h2>
<p id="v11"><sup><small>11</small></sup>  Ära püüa anda meelehead, sest tema ei võta seda vastu, ja ära looda väära ohvri peale, </p>
<p id="v12"><sup><small>12</small></sup>  sest Issand on kohtumõistja ja ükski ei ole auline tema ees. </p>
<p id="v13"><sup><small>13</small></sup>  Tema ei eelista kedagi vaeste vastu, vaid võtab kuulda rõhutute palveid. </p>
<p id="v14"><sup><small>14</small></sup>  Tema ei põlga vaeslapse anumist ega lesknaist, kui see oma kaebed kuuldavale toob. </p>
<p id="v15"><sup><small>15</small></sup>  Eks lesknaisel voola pisarad palgeil, ja eks ta süüdista seda, kes neid on põhjustanud? </p>
<p id="v16"><sup><small>16</small></sup>  Kes Jumalat kogu südamega teenib, võetakse vastu, ja tema palve ulatub pilvedeni. </p>
<p id="v17"><sup><small>17</small></sup>  Alandliku palve tungib pilvest läbi, enne kui see on pärale jõudnud, ei ole tal lohutust, </p>
<p id="v18"><sup><small>18</small></sup>  ta ei lõpeta, enne kui Kõigekõrgem tähele paneb, õiglaselt kohut mõistab ja õigust teeb. </p>
<p id="v19"><sup><small>19</small></sup>  Jah, Issand ei viivita ega ole pikameelne halastamatute vastu, </p>
<p id="v20"><sup><small>20</small></sup>  kuni ta on nende niuded purustanud ja paganaile kätte maksnud, </p>
<p id="v21"><sup><small>21</small></sup>  kuni ta on hävitanud vägivallatsejate jõugu ja murdnud ülekohtuste valitsuskepi, </p>
<p id="v22"><sup><small>22</small></sup>  kuni ta on tasunud igaühele tema tegude järgi ja inimeste töö nende kavatsuste kohaselt, </p>
<p id="v23"><sup><small>23</small></sup>  kuni ta on toonud õiguse oma rahvale ja on teda oma halastusega rõõmustanud. </p>
<p id="v24"><sup><small>24</small></sup>  Tema halastus on armas ahastuse päevil, just nagu vihmapilved põua ajal. </p>
