<!--
title: Jeesus Siirak - Peatükk 3
description: 
published: true
date: 2022-9-13T22:41:6Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/2">Jeesus Siirak - Peatükk 2</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/4">Jeesus Siirak - Peatükk 4</a></td>
      </tr>
    </tbody>
  </table>
</figure>
<h2> Laste kohustustest vanemate vastu </h2>
<p id="v1"><sup><small>1</small></sup>  Lapsed, kuulge mind, oma isa, ja tehke nõnda, et teie käsi hästi käiks! </p>
<p id="v2"><sup><small>2</small></sup>  Sest Issand tahab, et lapsed austaksid isa, ja on kinnitanud ema meelevalla poegade üle. </p>
<p id="v3"><sup><small>3</small></sup>  Kes isast lugu peab, lepitab oma patte, </p>
<p id="v4"><sup><small>4</small></sup>  ja ema austaja on varanduse talletajaga sarnane. </p>
<p id="v5"><sup><small>5</small></sup>  Kes isast lugu peab, tunneb rõõmu oma lastest, ja päeval, mil ta palvetab, võetakse teda kuulda. </p>
<p id="v6"><sup><small>6</small></sup>  Kes isa austab, sellel on pikk iga, ja kes Issanda sõna kuuleb, laseb ema puhata, </p>
<p id="v7"><sup><small>7</small></sup>  ja ta teenib oma vanemaid otsekui isandaid. </p>
<p id="v8"><sup><small>8</small></sup>  Teo ja sõnaga austa oma isa, et sinule tuleks tema õnnistus! </p>
<p id="v9"><sup><small>9</small></sup>  Sest isa õnnistus kindlustab laste kodasid, ema needmine aga lammutab nende alusmüürid. </p>
<p id="v10"><sup><small>10</small></sup>  Ära otsi enesele au oma isa häbist, sest isa häbi ei ole sulle auks! </p>
<p id="v11"><sup><small>11</small></sup>  Sest inimese au tuleb tema isa auväärsusest ja autu ema on lastele teotuseks. </p>
<p id="v12"><sup><small>12</small></sup>  Laps, aita oma isa tema vanas eas ja ära kurvasta teda, niikaua kui ta elab! </p>
<p id="v13"><sup><small>13</small></sup>  Ja isegi kui ta mõistus kahaneb, siis saa sellest aru, ja ära põlga teda, kui ise oled täies jõus! </p>
<p id="v14"><sup><small>14</small></sup>  Sest heategu isa vastu ei unustata ja arvestatakse sinu kasuks, olgugi sul patte. </p>
<p id="v15"><sup><small>15</small></sup>  Sinu viletsuspäeval meenutatakse sind: nagu päikesepaistel jää, nõnda sulavad su patud. </p>
<p id="v16"><sup><small>16</small></sup>  Isa hülgaja on otsekui jumalateotaja ja Issand neab seda, kes oma ema vihastab. </p>
<h2> Alandlikkusest </h2>
<p id="v17"><sup><small>17</small></sup>  Laps, oma tööd tee tasase meelega, siis armastavad sind Jumalale armsad inimesed! </p>
<p id="v18"><sup><small>18</small></sup>  Mida suurem sa oled, seda rohkem alanda ennast, siis leiad armu Issanda ees! </p>
<p id="v19"><sup><small>19</small></sup>  Paljud on kõrgel kohal ja kuulsad, kuid alandlikele on ilmutatud saladused. </p>
<p id="v20"><sup><small>20</small></sup>  Sest Issanda võim on suur ja alandlikud austavad teda. </p>
<p id="v21"><sup><small>21</small></sup>  Ära otsi, mis sulle on liiga raske, ja ära uuri, mis sulle ei ole jõukohane! </p>
<p id="v22"><sup><small>22</small></sup>  Mõtle sellele, mida sul on kästud teha, sest mis on salajas, see ei ole sinu jaoks! </p>
<p id="v23"><sup><small>23</small></sup>  Mis ei ole sinu töö, sellega ära ennast asjata vaeva, sest sinule on ju näidatud rohkem, kui inimesed suudavad mõista! </p>
<p id="v24"><sup><small>24</small></sup>  Sest paljusid on eksitanud nende enda arvamus ja vale kujutlus on rikkunud nende mõtlemise. </p>
<p id="v25"><sup><small>25</small></sup>  Ilma silmadeta tahad sa valgust: ära tunnista seepärast teadmist, mida sul ei ole. </p>
<h2> Kõrkusest </h2>
<p id="v26"><sup><small>26</small></sup>  Kõval südamel läheb lõpuks halvasti ja kes armastab hädaohtu, see hukkub selles. </p>
<p id="v27"><sup><small>27</small></sup>  Kõva süda koormatakse valudega ja patune lisab patule patu. </p>
<p id="v28"><sup><small>28</small></sup>  Katsumus ei ole kõrgile raviks, sest temas on juurdunud kurjuse taim. </p>
<p id="v29"><sup><small>29</small></sup>  Mõistliku süda mõtiskleb tähendamissõnade üle ja targa igatsuseks on kuulev kõrv. </p>
<h2> Armastus vaeste vastu </h2>
<p id="v30"><sup><small>30</small></sup>  Vesi kustutab leegitseva tule ja heategevus lepitab patte. </p>
<p id="v31"><sup><small>31</small></sup>  Kes heategusid tasub, mõtleb tulevikule ja leiab enesele tuge languse ajal. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/2">Jeesus Siirak - Peatükk 2</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/4">Jeesus Siirak - Peatükk 4</a></td>
      </tr>
    </tbody>
  </table>
</figure>
