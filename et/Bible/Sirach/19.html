<!--
title: Jeesus Siirak - Peatükk 19
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Sirach/18">Jeesus Siirak - Peatükk 18</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Sirach/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Sirach/20">Jeesus Siirak - Peatükk 20</a></td>
      </tr>
    </tbody>
  </table>
</figure>
<h2> Vägijook on taunitav </h2>
<p id="v1"><sup><small>1</small></sup>  Joodik töömees ei saa rikkaks, kes piskut põlgab, hukkub vähehaaval. </p>
<p id="v2"><sup><small>2</small></sup>  Vein ja naised eksitavad tarku ja kes hooradega seltsib, läheb pööraseks. </p>
<p id="v3"><sup><small>3</small></sup>  Kõdu ja ussid pärivad tema ja jultunud hing võetakse ära. </p>
<h2> Hoidu kuulujuttudest ja talitse keelt! </h2>
<p id="v4"><sup><small>4</small></sup>  Kes kiiresti usaldab, on kergeusklik, ja kes selles patustab, eksib oma hinge vastu. </p>
<p id="v5"><sup><small>5</small></sup>  Kes kurja pärast südames rõõmustab, mõistetakse hukka, </p>
<p id="v6"><sup><small>6</small></sup>  ja kes vihkab lobisemist, pääseb kurjast. </p>
<p id="v7"><sup><small>7</small></sup>  Ära iialgi korda kuulujuttu, siis ei sünni sulle midagi halba! </p>
<p id="v8"><sup><small>8</small></sup>  Ära jutusta seda sõbrale ega vaenlasele, ja kui see ei ole sulle süüks, siis ära anna midagi teada! </p>
<p id="v9"><sup><small>9</small></sup>  Sest kui sinult seda kuuldakse, siis hoitakse sinust kõrvale, ja omal ajal vihatakse sind. </p>
<p id="v10"><sup><small>10</small></sup>  Kui oled kuulujuttu kuulnud, siis surgu see koos sinuga, ole julge, see ei aja sind lõhki! </p>
<p id="v11"><sup><small>11</small></sup>  Kuulujutu pärast on rumalal suured valud, otsekui sünnitajal ihuvilja pärast. </p>
<p id="v12"><sup><small>12</small></sup>  Otsekui reielihasse tunginud nool on kuulujutt rumala sisimas. </p>
<h2> Selgita kuuldusi! </h2>
<p id="v13"><sup><small>13</small></sup>  Küsi sõbralt, kas vahest tema ei ole seda teinud, ja kui ta on teinud, ütle, et ta enam ei teeks! </p>
<p id="v14"><sup><small>14</small></sup>  Küsi ligimeselt, kas vahest tema ei ole seda rääkinud, ja kui ta on rääkinud, ütle, et ta seda ei kordaks! </p>
<p id="v15"><sup><small>15</small></sup>  Küsi sõbralt, sest sageli on ju tegemist laimuga, ja ära usu iga juttu! </p>
<p id="v16"><sup><small>16</small></sup>  Mõnigi eksib, aga mitte tahtlikult; ja kes ei ole oma keelega patustanud? </p>
<p id="v17"><sup><small>17</small></sup>  Küsi ligimeselt, enne kui ähvardad, ja anna aset Kõigekõrgema seadusele! </p>
<h2> Õigest ja ebaõigest tarkusest </h2>
<p id="v20"><sup><small>20</small></sup>  Kogu tarkus on Issanda kartus ja iga tarkuse juurde kuulub seaduse täitmine. </p>
<p id="v22"><sup><small>22</small></sup>  Oskus kurja teha ei ole tarkus ja arukust ei ole seal, kus on patuste nõu. </p>
<p id="v23"><sup><small>23</small></sup>  On küll kavalus, aga see on jäledus, ja meeletu on, kellel tarkus puudub. </p>
<p id="v24"><sup><small>24</small></sup>  Parem olla mõistusest vaene, aga jumalakartlik, kui rikas tarkuse poolest ja seadusest üleastuja. </p>
<p id="v25"><sup><small>25</small></sup>  On peent kavalust, aga see on vale, ja on heatahtlikkuse väänajaid, et saada soovitud kohtuotsust. </p>
<p id="v26"><sup><small>26</small></sup>  On kurjategijaid, kes küürutades käivad leinariides, seesmiselt on aga täis valelikkust. </p>
<p id="v27"><sup><small>27</small></sup>  Ta käib silmad maas ja teeb ennast kurdiks, ja kui teda ära ei tunta, siis ta üllatab sind. </p>
<p id="v28"><sup><small>28</small></sup>  Kui võimu puudus teda takistab pattu tegemast, siis ta teeb kurja, kui iganes leiab võimaluse. </p>
<p id="v29"><sup><small>29</small></sup>  Meest tuntakse näost ja tarka tuntakse käitumisest. </p>
<p id="v30"><sup><small>30</small></sup>  Mehe riietus, naer ja kõnnak näitavad, missugune inimene ta on. </p>
