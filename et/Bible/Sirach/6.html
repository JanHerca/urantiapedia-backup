<!--
title: Jeesus Siirak - Peatükk 6
description: 
published: true
date: 2022-9-13T22:41:6Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/5">Jeesus Siirak - Peatükk 5</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/7">Jeesus Siirak - Peatükk 7</a></td>
      </tr>
    </tbody>
  </table>
</figure>
<h2> Kindlameelsusest ja enesevalitsusest </h2>
<p id="v1"><sup><small>1</small></sup>  Sest seesugune pärib halva nime, häbi ja teotuse - nõndasamuti ka kahekeelne patune. </p>
<h2> Hoiatus ohjeldamatuse eest </h2>
<p id="v2"><sup><small>2</small></sup>  Ära lase ennast eksitada himust, et see ei rüüstaks su hinge otsekui härg: </p>
<p id="v3"><sup><small>3</small></sup>  sa sööd oma lehed ja hävitad oma viljad ning jätad iseenese kuivanud puuks. </p>
<p id="v4"><sup><small>4</small></sup>  Kõlvatu hing hävitab inimese, kelle sees ta on, ja teeb ta vaenlaste naerualuseks. </p>
<h2> Õigest ja valest sõprusest </h2>
<p id="v5"><sup><small>5</small></sup>  Sõbralik suu teeb enesele palju sõpru ja hästi kõnelev keel saab palju häid vastuseid. </p>
<p id="v6"><sup><small>6</small></sup>  Olgu küll palju neid, kes sinuga rahus elavad, aga üksainus tuhandeist olgu sulle nõuandjaks! </p>
<p id="v7"><sup><small>7</small></sup>  Kui leiad enesele sõbra, siis pane ta proovile ja ära teda otsekohe usalda! </p>
<p id="v8"><sup><small>8</small></sup>  Sest mõni on küll sõber, niikaua kui temale meeldib, aga ei jää selleks, kui sinul on raske aeg. </p>
<p id="v9"><sup><small>9</small></sup>  Mõni sõber muutub vaenlaseks ja avalikustab riiu sinule teotuseks. </p>
<p id="v10"><sup><small>10</small></sup>  Mõni on sõber lauakaaslasena, aga ei jää selleks, kui sinul on raske aeg: </p>
<p id="v11"><sup><small>11</small></sup>  sinu õnnepõlves sarnaneb ta sinuga ja kohtleb siiralt sinu kodakondseid, </p>
<p id="v12"><sup><small>12</small></sup>  aga kui su käsi halvasti käib, siis on ta sinu vastu ja peidab ennast sinu palge eest. </p>
<p id="v13"><sup><small>13</small></sup>  Vaenlastest hoia eemale ja sõprade ees ole valvel! </p>
<p id="v14"><sup><small>14</small></sup>  Ustav sõber on võimas kaitse, kes leiab selle, leiab varanduse. </p>
<p id="v15"><sup><small>15</small></sup>  Ustav sõber on asendamatu ja miski ei kaalu üles tema väärtust. </p>
<p id="v16"><sup><small>16</small></sup>  Ustav sõber on elu võlurohi, ja kes Issandat kardavad, leiavad niisuguse. </p>
<p id="v17"><sup><small>17</small></sup>  Kes Issandat kardab, peab õiget sõprust, ja missugune ta ise on, niisugune on ka tema ligimene. </p>
<h2> Manitsus tarkuse taotlemiseks </h2>
<p id="v18"><sup><small>18</small></sup>  Laps, juba noorpõlves taotle haridust, siis leiad tarkust kuni raugaeani! </p>
<p id="v19"><sup><small>19</small></sup>  Astu selle juurde otsekui kündja ja külvaja ja oota selle häid vilju! Selles töös on küll natuke vaeva, aga juba varsti saad sa süüa saaki. </p>
<p id="v20"><sup><small>20</small></sup>  Jah, väga vaevaline on see harimatuile ja jõuetu ei püsi selle juures. </p>
<p id="v21"><sup><small>21</small></sup>  See on tema peal raske katsekivina ja ta viskab selle ära jalamaid. </p>
<p id="v22"><sup><small>22</small></sup>  Sest tarkus on oma nime kohane, temast ei saa paljud aru. </p>
<p id="v23"><sup><small>23</small></sup>  Kuule, laps, ja võta vastu minu ettepanek ning ära põlga minu nõuannet! </p>
<p id="v24"><sup><small>24</small></sup>  Pane oma jalad tarkuse kammitsaisse ja kael tema kaelarauda! </p>
<p id="v25"><sup><small>25</small></sup>  Painuta oma õlgu ja kanna teda, ja ära tõrgu tema köidikute vastu! </p>
<p id="v26"><sup><small>26</small></sup>  Mine tema juurde kogu hingega ja püsi tema teedel kõigest jõust! </p>
<p id="v27"><sup><small>27</small></sup>  Otsi ja uuri, siis ta saab sulle tuttavaks, ja kui ta sul käes on, siis ära teda lahti lase! </p>
<h2> Tarkuse kasust </h2>
<p id="v28"><sup><small>28</small></sup>  Sest lõpuks sa leiad tarkuses rahu ja ta saab sulle rõõmuks. </p>
<p id="v29"><sup><small>29</small></sup>  Siis on tema ahelad sulle tugevaks kaitseks ja tema kaelarauad aurüüks. </p>
<p id="v30"><sup><small>30</small></sup>  Sest temal on kuldehe peas ja mähiseks sinine side. </p>
<p id="v31"><sup><small>31</small></sup>  Aurüüna sa kannad teda ja paned kui rõõmupärja enesele pähe. </p>
<p id="v32"><sup><small>32</small></sup>  Kui tahad, laps, siis õpetatakse sind, ja kui annad oma hinge, saad teadjaks! </p>
<p id="v33"><sup><small>33</small></sup>  Kui armastad kuulata, siis õpid, ja kui pöörad oma kõrva, saad targaks. </p>
<p id="v34"><sup><small>34</small></sup>  Astu vanemate hulka, ja kes tark on, sellega seltsi! </p>
<p id="v35"><sup><small>35</small></sup>  Kõiki jumalikke kuulutusi kuula meelsasti ja mõistlikud õpetussõnad ärgu jäägu sinust eemale! </p>
<p id="v36"><sup><small>36</small></sup>  Kui näed arusaajat, siis mine aegsasti tema juurde ja sinu jalg kulutagu tema lävesid! </p>
<p id="v37"><sup><small>37</small></sup>  Pea meeles Issanda korraldusi ja tema käskude pärast ole alati mures! Tema kinnitab sinu südant ja sinu tarkuseihalus leiab rahuldust. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/5">Jeesus Siirak - Peatükk 5</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/7">Jeesus Siirak - Peatükk 7</a></td>
      </tr>
    </tbody>
  </table>
</figure>
