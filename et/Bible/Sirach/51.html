<!--
title: Jeesus Siirak - Peatükk 51
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Sirach/50">Jeesus Siirak - Peatükk 50</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Sirach/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"> </td>
      </tr>
    </tbody>
  </table>
</figure>
<h2> Tänulaul </h2>
<p id="v1"><sup><small>1</small></sup>  Ma ülistan sind, Issand, Kuningas, ja kiidan sind, Jumal, mu Lunastaja! Ma ülistan sinu nime! </p>
<p id="v2"><sup><small>2</small></sup>  Sest sina oled olnud mu kaitsja ja aitaja, sa oled päästnud mu ihu hukatusest ja kurja keele püügipaelast, nende huultest, kes välja mõtlevad valet. Sa oled olnud mu abimees vaenlaste ees ning oled mu lunastanud </p>
<p id="v3"><sup><small>3</small></sup>  oma suure halastuse ja oma nime pärast nende salvamistest, kes olid valmis mind neelama, nende käest, kes püüdsid mu hinge, paljudest viletsustest, mis mul on olnud, </p>
<p id="v4"><sup><small>4</small></sup>  lämbumisest tules, mis mind ümbritses, ja tule keskelt, mida ma ise ei olnud süüdanud, </p>
<p id="v5"><sup><small>5</small></sup>  surmavalla sügavast sülest ning kasimata keelest ja valelikust kõnest, </p>
<p id="v6"><sup><small>6</small></sup>  ülekohtuse keele laimust kuninga ees. Mu hing ligines surmale ja mu elu oli lähedal surmavallale, mis on all. </p>
<p id="v7"><sup><small>7</small></sup>  Mind piirati igalt poolt ja aitajat ei olnud, ma otsisin abi inimestelt, aga seda ei tulnud. </p>
<p id="v8"><sup><small>8</small></sup>  Siis meenutasin ma sinu halastust, Issand, ja sinu tegusid igavikust alates, sest sina vabastad need, kes sinu peale loodavad, ja päästad nad vaenlaste käest. </p>
<p id="v9"><sup><small>9</small></sup>  Ja ma lasksin tõusta maa pealt oma appihüüde ning palusin päästmist surmast. </p>
<p id="v10"><sup><small>10</small></sup>  Ma hüüdsin appi Issandat, oma Issanda Isa, et ta mind ei jätaks maha viletsuse päevil, abituna ülbete meelevalda: „Ma ülistan lakkamata sinu nime ja laulan tänades!” </p>
<p id="v11"><sup><small>11</small></sup>  Ja mu palvet võeti kuulda. Jah, sina päästsid mind hävingust ja võtsid mu ära kurjast ajast. </p>
<p id="v12"><sup><small>12</small></sup>  Sellepärast ma ülistan ja kiidan sind, jah, ma austan Issanda nime! </p>
<h2> Tarkuse taotlemisest </h2>
<p id="v13"><sup><small>13</small></sup>  Olles veel noor, enne oma eksirännakuid, otsisin ma tarkust avalikult palvetades. </p>
<p id="v14"><sup><small>14</small></sup>  Templi ees ma õppisin seda hindama ja ma otsisin seda elu lõpuni. </p>
<p id="v15"><sup><small>15</small></sup>  Selle õitsengust rõõmustas mu süda nagu valmivast viinamarjakobarast, mu jalg astus sirget teed, noorusest alates olen seda otsinud. </p>
<p id="v16"><sup><small>16</small></sup>  Ma pöörasin oma kõrva ja võtsin selle vastu, ma leidsin enesele rohkesti õpetust. </p>
<p id="v17"><sup><small>17</small></sup>  Ma arenesin selle läbi. Temale, kes minule andis tarkuse, annan ma au. </p>
<p id="v18"><sup><small>18</small></sup>  Sest ma võtsin nõuks seda saavutada ja püüdlesin hea poole ega jäänud häbisse. </p>
<p id="v19"><sup><small>19</small></sup>  Mu hing on selle pärast võidelnud ja oma tegudes ma jälgisin täpselt seadust. Ma tõstsin käed kõrguse poole ja kahetsesin oma teadmatust. </p>
<p id="v20"><sup><small>20</small></sup>  Ma juhtisin oma hinge selle poole ja puhtuse kaudu ma leidsin selle. Ma andsin oma südame algusest peale sellele, seepärast mind ei jäetagi maha. </p>
<p id="v21"><sup><small>21</small></sup>  Mu sisemus kehutas seda otsima, seetõttu ma sain hea varanduse. </p>
<p id="v22"><sup><small>22</small></sup>  Issand andis mulle tasuks minu keele ja sellega ma kiidan teda. </p>
<p id="v23"><sup><small>23</small></sup>  Tulge minu juurde, õpetamatud, ja jääge õpetuse kotta! </p>
<p id="v24"><sup><small>24</small></sup>  Ütelge, miks tahate sellest eemale jääda ja teie hing peab tundma suurt janu? </p>
<p id="v25"><sup><small>25</small></sup>  Mina olen oma suu avanud ja ütelnud: „Ostke enesele ilma rahata!” </p>
<p id="v26"><sup><small>26</small></sup>  Painutage oma kael ikke alla ja teie hing võtku õpetust: see on ligidalt leitav! </p>
<p id="v27"><sup><small>27</small></sup>  Nähke oma silmaga, kuidas ma vähese vaevaga olen enesele saanud suure rahu! </p>
<p id="v28"><sup><small>28</small></sup>  Saage õpetuse osaliseks rohke hõbeda hinnaga, siis saate selle eest palju kulda! </p>
<p id="v29"><sup><small>29</small></sup>  Teie hing olgu rõõmus Issanda halastuse pärast ja ärge häbenege teda kiita! </p>
<p id="v30"><sup><small>30</small></sup>  Tehke oma tööd, kuni on aega, siis ta annab teile tasu omal ajal! </p>
