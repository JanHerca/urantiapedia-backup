<!--
title: Jeesus Siirak - Peatükk 20
description: 
published: true
date: 2022-9-13T22:41:6Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/19">Jeesus Siirak - Peatükk 19</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/21">Jeesus Siirak - Peatükk 21</a></td>
      </tr>
    </tbody>
  </table>
</figure>
<h2> Kõnelemisest ja vaikimisest </h2>
<p id="v1"><sup><small>1</small></sup>  On noomimist, mis ei sünni õigel ajal, mõni aga vaikib ja see on tark. </p>
<p id="v2"><sup><small>2</small></sup>  Parem noomida kui viha pidada. </p>
<p id="v3"><sup><small>3</small></sup>  Kes üles tunnistab, seda hoitakse kahju eest. </p>
<p id="v4"><sup><small>4</small></sup>  Otsekui eunuhh, kes himustab neitsit vägistada, on see, kes tahab õigust mõista vägivallaga. </p>
<p id="v5"><sup><small>5</small></sup>  Mõni vaikib ja teda peetakse targaks, ja mõnda vihatakse, et ta palju lobiseb. </p>
<p id="v6"><sup><small>6</small></sup>  Mõni vaikib, sest ta ei oska vastata, ja mõni vaikib, sest ta teab parajat aega. </p>
<p id="v7"><sup><small>7</small></sup>  Tark inimene vaikib, kuni õige aeg tuleb, aga lobiseja ja alp ei hooli ajast. </p>
<p id="v8"><sup><small>8</small></sup>  Kes palju sõnu teeb, seda vihatakse, ja omavolitseja on põlastust väärt. </p>
<h2> Näilikkuse petlikkusest </h2>
<p id="v9"><sup><small>9</small></sup>  Mõnele mehele on õnnetus õnneks ja võit võib olla kaotuseks. </p>
<p id="v10"><sup><small>10</small></sup>  On ande, millest sul ei ole kasu, ja on ande, mis tasuvad kahekordselt. </p>
<p id="v11"><sup><small>11</small></sup>  Mõni talub alandust au pärast ja mõni tõstab madalusest pea üles. </p>
<p id="v12"><sup><small>12</small></sup>  Mõni ostab palju vähese eest, peab aga maksma seitsmekordselt. </p>
<p id="v13"><sup><small>13</small></sup>  Tark teeb ennast armsaks sõnadega, aga rumalate lahkus on raisatud. </p>
<h2> Kitsi inimese and on väärtuseta </h2>
<p id="v14"><sup><small>14</small></sup>  Arutu annist ei ole sul kasu, sest ühe silma asemel on temal neid mitu. </p>
<p id="v15"><sup><small>15</small></sup>  Ta annab vähe ja sõimab palju, ja avab oma suu nagu sõnumitooja. Ta laenab täna ja homme nõuab tagasi, vihatud on niisugune inimene. </p>
<p id="v16"><sup><small>16</small></sup>  Rumal ütleb: „Minul ei ole sõpra ja minu heategude eest ei ole tänu. </p>
<p id="v17"><sup><small>17</small></sup>  Neil, kes minu leiba söövad, on laisad keeled.” Kui paljud ja kui sageli on teda naernud! </p>
<h2> Hoiatus keelepattude eest </h2>
<p id="v18"><sup><small>18</small></sup>  Parem komistada maapinnal kui libastuda keelega: õela langus tuleb nii äkitselt. </p>
<p id="v19"><sup><small>19</small></sup>  Ebameeldiv inimene - kohatu jutt, arutute suus on see tavaline. </p>
<p id="v20"><sup><small>20</small></sup>  Õpetussõna rumala suust põlatakse, sest ta ei ütle seda õigel ajal. </p>
<p id="v21"><sup><small>21</small></sup>  Mõnda takistab pattu tegemast vaesus ja oma rahus ei lase ta ennast häirida. </p>
<p id="v22"><sup><small>22</small></sup>  Mõni hävitab oma hinge häbi pärast ja kahjustab iseennast mõistmatu käitumisega. </p>
<p id="v23"><sup><small>23</small></sup>  Mõni annab häbi pärast sõbrale lubadusi ja teeb ta asjatult oma vaenlaseks. </p>
<h2> Vale on taunitav </h2>
<p id="v24"><sup><small>24</small></sup>  Vale on inimesel paha häbiplekk, arutute suus on see aga tavaline. </p>
<p id="v25"><sup><small>25</small></sup>  Pigem varas kui alatine valetaja, aga mõlemad pärivad hukatuse. </p>
<p id="v26"><sup><small>26</small></sup>  Valeliku inimese harjumus on vääritu ja tema häbi on alati temaga kaasas. </p>
<h2> Tarkuse kasust ja kasutusest </h2>
<p id="v27"><sup><small>27</small></sup>  Kes sõnades on tark, edutab iseennast, ja mõistlik inimene meeldib suurtele isandatele. </p>
<p id="v28"><sup><small>28</small></sup>  Kes maad harib, teeb kõrgeks oma viljakuhilad, ja kes suurtele isandatele meeldib, lepitab ülekohut. </p>
<p id="v29"><sup><small>29</small></sup>  Meelehea ja kingitused pimestavad tarkade silmi ja takistavad manitsust otsekui suukorv suu ees. </p>
<p id="v30"><sup><small>30</small></sup>  Peidetud tarkus ja nähtamatu varandus - mis kasu on neist mõlemast? </p>
<p id="v31"><sup><small>31</small></sup>  Pigem inimene, kes varjab rumalust, kui inimene, kes varjab tarkust. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/19">Jeesus Siirak - Peatükk 19</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/21">Jeesus Siirak - Peatükk 21</a></td>
      </tr>
    </tbody>
  </table>
</figure>
