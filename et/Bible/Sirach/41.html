<!--
title: Jeesus Siirak - Peatükk 41
description: 
published: true
date: 2022-9-13T22:41:6Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/40">Jeesus Siirak - Peatükk 40</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/42">Jeesus Siirak - Peatükk 42</a></td>
      </tr>
    </tbody>
  </table>
</figure>
<h2> Surmast </h2>
<p id="v1"><sup><small>1</small></sup>  Oh, surm, kui kibe on mõte sinule inimesel, kes rahulikult elab oma kodus, mehel, kes muretult elab ja on õnnelik kõiges ning ikka veel on võimeline nautima pidurooga! </p>
<p id="v2"><sup><small>2</small></sup>  Oh, surm, hea on sinu paratamatus inimesele, kes on kehv ja jõuetu, väga vana ja mures kõige pärast, kes usu ja kannatlikkuse on kaotanud! </p>
<p id="v3"><sup><small>3</small></sup>  Ära karda surma paratamatust, mõtle nende peale, kes on olnud enne sind ja kes tulevad pärast sind! </p>
<p id="v4"><sup><small>4</small></sup>  See paratamatus on Issandalt kõigele elavale, miks tõrgud siis Kõigekõrgema tahte vastu? Oli kümme või sada või tuhat aastat - surmavallas ei ole kaebamist elu pikkuse pärast. </p>
<h2> Jumalakartmatute saatusest </h2>
<p id="v5"><sup><small>5</small></sup>  Patuste lastest saavad põlatud lapsed ja need viibivad jumalakartmatute elupaigus. </p>
<p id="v6"><sup><small>6</small></sup>  Patuste laste pärand hävib ja nende järeltulijaid saadab alati häbi. </p>
<p id="v7"><sup><small>7</small></sup>  Lapsed süüdistavad jumalakartmatut isa, sest neid häbistatakse tema pärast. </p>
<p id="v8"><sup><small>8</small></sup>  Häda teile, jumalakartmatud mehed, kes hülgate Kõigekõrgema Jumala Seaduse: </p>
<p id="v9"><sup><small>9</small></sup>  sündides sünnite needuseks ja surres on needus teie osaks! </p>
<p id="v10"><sup><small>10</small></sup>  Kõik, mis on mullast, läheb jälle mulda, nõnda ka jumalakartmatud needusest hukatusse. </p>
<p id="v11"><sup><small>11</small></sup>  Inimesed leinavad ihu pärast, aga patuse halb nimigi pühitakse ära. </p>
<p id="v12"><sup><small>12</small></sup>  Nime eest kanna hoolt, sest see jääb sulle kauemaks kui paljud tuhanded kulda! </p>
<p id="v13"><sup><small>13</small></sup>  Hea elu päevad on loetud, hea nimi jääb aga igavesti. </p>
<h2> Häbist </h2>
<p id="v14"><sup><small>14</small></sup>  Lapsed! Minu õpetus talletage õnnistuseks! Varjatud tarkus ja nähtamatu varandus - mis kasu on neist mõlemast? </p>
<p id="v15"><sup><small>15</small></sup>  Parem inimene, kes varjab oma rumalust, kui inimene, kes varjab oma tarkust. </p>
<p id="v16"><sup><small>16</small></sup>  Seepärast tundke häbi, nagu olen seda ütelnud, sest mitte iga häbi ei ole häbi ja kõike ei sünni heaks kiita: </p>
<p id="v17"><sup><small>17</small></sup>  häbenege isa ja ema ees hooramist, vürsti ja valitseja ees valet, </p>
<p id="v18"><sup><small>18</small></sup>  kohtumõistja ja ülemuse ees eksimist, koguduse ja rahva ees pattu, </p>
<p id="v19"><sup><small>19</small></sup>  kaasosalise ja sõbra ees ülekohut, naabrite ees vargust, </p>
<p id="v20"><sup><small>20</small></sup>  Jumala tõe ja seaduse rikkumist ning küünarnukiga leivale toetumist, </p>
<p id="v21"><sup><small>21</small></sup>  vastuvõetu ja väljaantu salgamist, tervitusele vastamata jätmist, </p>
<p id="v22"><sup><small>22</small></sup>  hoorale pilgu heitmist ja sugulastelt palge pööramist, </p>
<p id="v23"><sup><small>23</small></sup>  pärandiosa ja kaasavara äravõtmist, teise mehe naise ihaldamist, </p>
<p id="v24"><sup><small>24</small></sup>  oma teenijatüdrukule lähenemist - ära astu tema voodi äärde -, </p>
<p id="v25"><sup><small>25</small></sup>  sõprade ees solvavaid sõnu - kui oled andnud, siis ära tee etteheiteid -, </p>
<p id="v26"><sup><small>26</small></sup>  kuulujutu levitamist ja saladuste avaldamist! </p>
<p id="v27"><sup><small>27</small></sup>  Nõnda oled sa tõesti kombekas ja leiad armu kõigi inimeste ees. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/40">Jeesus Siirak - Peatükk 40</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/42">Jeesus Siirak - Peatükk 42</a></td>
      </tr>
    </tbody>
  </table>
</figure>
