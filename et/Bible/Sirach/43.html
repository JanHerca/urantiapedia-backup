<!--
title: Jeesus Siirak - Peatükk 43
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Sirach/42">Jeesus Siirak - Peatükk 42</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Sirach/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Sirach/44">Jeesus Siirak - Peatükk 44</a></td>
      </tr>
    </tbody>
  </table>
</figure>
<h2> Jumala tegude ülistus looduses </h2>
<p id="v1"><sup><small>1</small></sup>  Kõrguse uhkuseks on selge taevalaotus, taeva ilu on hiilgav vaatepilt. </p>
<p id="v2"><sup><small>2</small></sup>  Päike paistab, kuulutab tõustes - see on imeasi, Kõigekõrgema töö! </p>
<p id="v3"><sup><small>3</small></sup>  Keskpäeval ta kuivatab maa ja kes jõuaks seista tema palavuses? </p>
<p id="v4"><sup><small>4</small></sup>  Ahju lõõtsutatakse kuumust nõudvateks töödeks, aga kolm korda rohkem kõrvetab päike mägesid. Ta tekitab tulist auru ja kiirgab kiiri, mis pimestavad silmi. </p>
<p id="v5"><sup><small>5</small></sup>  Suur on Issand, kes päikese on teinud, tema käsul tõttab see oma teekonnal. </p>
<p id="v6"><sup><small>6</small></sup>  Ja kuu! Määratud ajal kõikjal, aja näitaja ning ajastute tähistaja. </p>
<p id="v7"><sup><small>7</small></sup>  Kuu järgi märgitakse pühade aega, kuu on valgus, mis kahaneb, kuni kaob. </p>
<p id="v8"><sup><small>8</small></sup>  Aeg on oma nime saanud Kuust. Muutudes kuu kasvab imeliselt. Taevalaotuses hiilates on ta kõrguse väehulkadele relvaks. </p>
<p id="v9"><sup><small>9</small></sup>  Tähtede sära on taeva ilu, vilkuv kaunistus Issanda kõrgustes. </p>
<p id="v10"><sup><small>10</small></sup>  Püha Jumala käsul seisavad tähed oma kohal ega väsi oma valvepostidel. </p>
<p id="v11"><sup><small>11</small></sup>  Vaata vikerkaart ja ülista selle Loojat: särades on see väga ilus! </p>
<p id="v12"><sup><small>12</small></sup>  See piirab taevast toreda kaarena, Kõigekõrgema käed on selle koolutanud. </p>
<p id="v13"><sup><small>13</small></sup>  Tema käsul hakkab äkitselt lund sadama ja ta läkitab kiiresti oma kohtu välke. </p>
<p id="v14"><sup><small>14</small></sup>  Selleks avanevad varaaidad ja pilved lendavad välja otsekui linnud. </p>
<p id="v15"><sup><small>15</small></sup>  Oma võimsuses ta tihendab pilvi ja raheterad langevad kildudena alla. </p>
<p id="v16"><sup><small>16</small></sup>  Tema ilmudes kõiguvad mäed, tema tahtel puhub lõunatuul. </p>
<p id="v17"><sup><small>17</small></sup>  Tema piksemürin paneb maa värisema, sünnib tormav põhjatuul ja tuulispea. </p>
<p id="v18"><sup><small>18</small></sup>  Ta puistab lund nagu lendlevaid linde, ja siis tuiskab, nagu laskuks rohutirtsuparv. Lume ilusat valevust imetleb silm ja selle sajust vaimustub süda. </p>
<p id="v19"><sup><small>19</small></sup>  Ta riputab maa peale härmatist nagu soola, mis jäätub teravaiks okkaiks. </p>
<p id="v20"><sup><small>20</small></sup>  Külm põhjatuul puhub ja vesi külmub jääks. See tekib iga veekogu peale ja vesi kattub otsekui soomusrüüga. </p>
<p id="v21"><sup><small>21</small></sup>  Ta murendab mäed ja kuumutab kõrbe ning kõrvetab halja rohu otsekui tuli. </p>
<p id="v22"><sup><small>22</small></sup>  Udu toob ruttu kosutust kõigile ja kaste langeb jahutuseks pärast palavust. </p>
<p id="v23"><sup><small>23</small></sup>  Oma nõu järgi ta vaigistas meresügavused ja istutas sinna saared. </p>
<p id="v24"><sup><small>24</small></sup>  Merel sõitjad jutustavad selle hädaohtlikkusest ja me imestame, kui meie kõrvad seda kuulevad. </p>
<p id="v25"><sup><small>25</small></sup>  Ja seal on kummalised ning imelised olendid, mitmesugused looma- ja mereelukate liigid. </p>
<p id="v26"><sup><small>26</small></sup>  Tänu tema võimsusele õnnestub tema käskjala teekond ja tema sõna läbi püsib kõik. </p>
<p id="v27"><sup><small>27</small></sup>  Palju võiksime veel ütelda, ometi ei jõuaks me kuhugi, ja lõppsõnaks on: „Tema on kõik!” </p>
<p id="v28"><sup><small>28</small></sup>  Kas suudame teda kiita? Sest tema on suurem kui kõik tema teod. </p>
<p id="v29"><sup><small>29</small></sup>  Issand on kardetav ja väga suur ja tema võimsus on imeline. </p>
<p id="v30"><sup><small>30</small></sup>  Kiitke Issandat, ülendage teda kõigest jõust: tema on ikkagi veel suurem! Ülendage teda suurema jõuga, ärge väsige: eesmärki ei saavuta te ometi! </p>
<p id="v31"><sup><small>31</small></sup>  Kes on teda näinud, et saaks teda kirjeldada? Ja kes suudaks teda ülistada, nõnda nagu ta väärib? </p>
<p id="v32"><sup><small>32</small></sup>  Palju on saladusi, suuremad kui need, sest tema tegudest oleme vähe näinud. </p>
<p id="v33"><sup><small>33</small></sup>  Sest Issand on teinud kõik ja on tarkuse andnud jumalakartlikele. </p>
