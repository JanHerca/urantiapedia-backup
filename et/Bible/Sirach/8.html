<!--
title: Jeesus Siirak - Peatükk 8
description: 
published: true
date: 2022-10-6T9:46:9Z
tags: bible, bible—sirach
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/7">Jeesus Siirak - Peatükk 7</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/9">Jeesus Siirak - Peatükk 9</a></td>
      </tr>
    </tbody>
  </table>
</figure>
<h2> Hoiatus ohtliku riiu eest </h2>
<p id="v1"><sup><small>1</small></sup>  Ära võitle vägeva inimesega, et sa ei langeks tema kätte! </p>
<p id="v2"><sup><small>2</small></sup>  Ära riidle rikka inimesega, et ta ei seaks sulle vastu oma kaalu: sest kuld on paljusid hukutanud ja kuningate südameid pööranud! </p>
<p id="v3"><sup><small>3</small></sup>  Ära vaidle sõnaka inimesega ja ära kuhja puid tema lõkkele! </p>
<p id="v4"><sup><small>4</small></sup>  Ära naljata harimatu inimesega, et sinu esivanemaid ei teotataks! </p>
<p id="v5"><sup><small>5</small></sup>  Ära sõitle inimest, kes patust pöördub, pea meeles, et meie kõik oleme süüalused! </p>
<p id="v6"><sup><small>6</small></sup>  Ära halvusta inimest, kui ta on vana, sest meistki mõni saab vanaks! </p>
<p id="v7"><sup><small>7</small></sup>  Ära tunne rõõmu kellegi surmast, mõtle, et me kõik peame surema! </p>
<h2> Tarku mehi tuleb kuulata </h2>
<p id="v8"><sup><small>8</small></sup>  Ära põlga tarkade juttu, ja käi nende õpetussõnade järgi, sest neilt sa õpid tarkust ja suurte isandate teenimist! </p>
<p id="v9"><sup><small>9</small></sup>  Ära väldi vanade jutustusi, sest ka nemad on õppinud oma vanemailt, sest neilt sa õpid arukust ja vastuse andmist siis, kui on vaja! </p>
<h2> Inimsuhetest </h2>
<p id="v10"><sup><small>10</small></sup>  Ära puhu lõkkele patuse süsi, et sina ise ei põleks tema tuleleegis! </p>
<p id="v11"><sup><small>11</small></sup>  Ära kaota enesevalitsust jultunu ees, et tema ei saaks seada otsekui lõksu sinu suhu! </p>
<p id="v12"><sup><small>12</small></sup>  Ära laena inimesele, kes on sinust vägevam, ja kui oled laenanud, siis pea seda kadunuks! </p>
<p id="v13"><sup><small>13</small></sup>  Ära käenda üle oma jõu, ja kui oled käendanud, siis mõtle maksmisele! </p>
<p id="v14"><sup><small>14</small></sup>  Ära käi kohut kohtumõistjaga, sest tema üle mõistetakse kohut seisusekohaselt! </p>
<p id="v15"><sup><small>15</small></sup>  Hulljulgega koos ära mine teele, et ta ei muutuks sulle tülikaks, sest ta teeb, mida tahab, ja tema mõtlematuse tõttu hukkud sinagi! </p>
<p id="v16"><sup><small>16</small></sup>  Ära mine riidu äkilise mehega, ja ära mine koos temaga kõrbeteekonnale, sest veri ei maksa tema silmis midagi, ja kus pole abi, seal ta lööb sinu maha! </p>
<p id="v17"><sup><small>17</small></sup>  Rumalaga ära pea nõu, sest tema ei suuda midagi salajas hoida! </p>
<p id="v18"><sup><small>18</small></sup>  Võõra nähes ära tee midagi salajast, sest sa ei tea, mida tema mõtleb teha! </p>
<p id="v19"><sup><small>19</small></sup>  Ära puista oma südant igaühele, tänu sa selle eest ei saa! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Sirach/7">Jeesus Siirak - Peatükk 7</a></td>
        <td><a href="/et/Bible/Sirach/Index">Indeks</a></td>
        <td><a href="/et/Bible/Sirach/9">Jeesus Siirak - Peatükk 9</a></td>
      </tr>
    </tbody>
  </table>
</figure>
