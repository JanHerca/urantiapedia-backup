<!--
title: Jeesus Siirak - Peatükk 15
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Sirach/14">Jeesus Siirak - Peatükk 14</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Sirach/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Sirach/16">Jeesus Siirak - Peatükk 16</a></td>
      </tr>
    </tbody>
  </table>
</figure>
<h2> Tarkuse õnnistusest </h2>
<p id="v1"><sup><small>1</small></sup>  Kes Issandat kardab, teebki nõnda, ja kes Seadusest kinni peab, saab targaks. </p>
<p id="v2"><sup><small>2</small></sup>  Ja tarkus tuleb talle vastu nagu ema ja võõrustab teda nagu neitsilik naine. </p>
<p id="v3"><sup><small>3</small></sup>  Tarkus toidab teda arukuse leivaga ja annab talle juua oma tarkuse vett. </p>
<p id="v4"><sup><small>4</small></sup>  Ta toetub sellele ega kõigu, ta hoiab sellest kinni ega jää häbisse. </p>
<p id="v5"><sup><small>5</small></sup>  Tarkus ülendab teda ligimesest kõrgemale ja avab tema suu koguduse keskel. </p>
<p id="v6"><sup><small>6</small></sup>  Ta leiab hea meele ja rõõmupärja ning pärib igavese nime. </p>
<p id="v7"><sup><small>7</small></sup>  Arutud inimesed ei saa targaks ja patused mehed ei saa tarkust näha. </p>
<p id="v8"><sup><small>8</small></sup>  Uhkusest on tarkus kaugel ja valelikud mehed ei mõtle tema peale. </p>
<p id="v9"><sup><small>9</small></sup>  Kiituslaul ei sobi patuse suhu, sest Issand ei ole seda temale läkitanud. </p>
<p id="v10"><sup><small>10</small></sup>  Sest kiituslaul võib kõlada ainult tarkuses, ja Issand juhatab seda hästi. </p>
<h2> Tahtevabadusest </h2>
<p id="v11"><sup><small>11</small></sup>  Ära ütle: „On Issanda süü, et olen taganenud” - sest mida tema vihkab, seda ära tee! </p>
<p id="v12"><sup><small>12</small></sup>  Ära ütle: „Tema ise on mind eksitanud” - sest patust meest tema ei vaja. </p>
<p id="v13"><sup><small>13</small></sup>  Issand vihkab kõike jäledat, ja see ei ole armas ka neile, kes teda kardavad. </p>
<p id="v14"><sup><small>14</small></sup>  Tema lõi alguses inimese ja jättis sellele vaba tahte: </p>
<p id="v15"><sup><small>15</small></sup>  kui tahad, siis pead käske, ja jääd ustavaks, kui meeldib. </p>
<p id="v16"><sup><small>16</small></sup>  Tema on pannud sinu ette tule ja vee: kumba tahad - siruta käsi! </p>
<p id="v17"><sup><small>17</small></sup>  Inimese ees on elu ja surm: kumma ta neist valib, see temale antakse. </p>
<p id="v18"><sup><small>18</small></sup>  Sest Issanda tarkus on suur, ta on vägev valitsemises ja näeb kõike. </p>
<p id="v19"><sup><small>19</small></sup>  Tema silmad on nende peal, kes teda kardavad, ja ta teab kõiki inimese tegusid. </p>
<p id="v20"><sup><small>20</small></sup>  Tema ei ole kedagi käskinud olla jumalakartmatu ega ole kellelegi andnud luba pattu teha. </p>
