<!--
title: Teine Makkabite raamat - Peatükk 2
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/2_Maccabees/1">Teine Makkabite raamat - Peatükk 1</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/2_Maccabees/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/2_Maccabees/3">Teine Makkabite raamat - Peatükk 3</a></td>
      </tr>
    </tbody>
  </table>
</figure>
<h2> Jeremija korraldused vangistatuile </h2>
<p id="v1"><sup><small>1</small></sup>  Aga kirjadest leitakse, et prohvet Jeremija käskis vangiviidavail kaasa võtta tule, millest eespool on räägitud, </p>
<p id="v2"><sup><small>2</small></sup>  ja et prohvet manitses vangiviidavaid, andes neile kaasa hoiatuse, et nad ei unustaks Issanda seadlusi ega laseks eksitada oma meelt, nähes kuld- ja hõbekujusid ning nende ilu. </p>
<p id="v3"><sup><small>3</small></sup>  Ja muud seesugust üteldes manitses ta neid, et nad ei laseks Seadust kaduda oma südamest. </p>
<p id="v4"><sup><small>4</small></sup>  Kirjades on veel, kuidas prohvet Jumala käsul oli käskinud kogudusetelki ja seaduselaegast endale järgneda, kui ta läks mäele, kuhu Mooses oli tõusnud Jumala pärisosa nägemiseks. </p>
<p id="v5"><sup><small>5</small></sup>  Kui Jeremija oli sinna tulnud, siis ta leidis koopataolise ruumi ja viis sinna kogudusetelgi, seaduselaeka ja suitsutusaltari ning sulges sissepääsu. </p>
<p id="v6"><sup><small>6</small></sup>  Mõned, kes teda olid saatnud, tulid pärast sinna, et tähistada teed, aga nad ei suutnud seda leida. </p>
<p id="v7"><sup><small>7</small></sup>  Kui Jeremija sellest teada sai, siis ta sõitles neid ja ütles: „See paik peab jääma tundmatuks, kuni Jumal jälle kogub rahva ja halastab tema peale. </p>
<p id="v8"><sup><small>8</small></sup>  Siis Issand teeb kõik avalikuks ning Issanda auhiilgus ja pilv saavad nähtavaks, nõnda nagu see oli Moosese ajal, ja nõnda nagu Saalomon palus, et seda paika suuresti pühitsetaks.” </p>
<p id="v9"><sup><small>9</small></sup>  Seal jutustati ka, kuidas tema, kes oli tark, tõi ohvri templi pühitsemisel pärast selle valmimist. </p>
<p id="v10"><sup><small>10</small></sup>  Nõnda nagu Mooses palus Issandat ja tuli langes taevast ning põletas ohvri, nõndasamuti palus ka Saalomon, ja tuli, mis langes, neelas põletusohvri. </p>
<p id="v11"><sup><small>11</small></sup>  Ja Mooses ütles: „Sellepärast, et patuohvrit ei ole söödud, on see põletatud.” </p>
<p id="v12"><sup><small>12</small></sup>  Nõndasamuti pidas ka Saalomon püha kaheksa päeva. </p>
<h2> Nehemja raamatukogu </h2>
<p id="v13"><sup><small>13</small></sup>  Sedasama on kirjeldatud ka Nehemja ülestähendustes ja mälestustes, nõnda nagu sedagi, kuidas ta asutas raamatukogu, kogudes kokku raamatud kuningate ja prohvetite kohta, samuti Taaveti kirjatööd ja kuningate kirjad annetuste kohta templi heaks. </p>
<p id="v14"><sup><small>14</small></sup>  Nõndasamuti kogus ka Juudas kokku kõik need raamatud, mis olid hajutatud meil olnud sõja tõttu, ja need on nüüd meie käes. </p>
<p id="v15"><sup><small>15</small></sup>  Kui vajate neid, siis läkitage mehi neid tooma! </p>
<h2> Kutse tulla templi pühitsemisele </h2>
<p id="v16"><sup><small>16</small></sup>  Kuna me nüüd tahame pühitseda templi puhastust, siis kirjutame teile. Te teete hästi, kui teiegi neid päevi pühitsete! </p>
<p id="v17"><sup><small>17</small></sup>  Aga Jumal, kes on päästnud kogu oma rahva ja on kõigile andnud pärisosa, kuningriigi, preestriameti ja pühitsuse, </p>
<p id="v18"><sup><small>18</small></sup>  nõnda nagu ta Seaduses on tõotanud, selle Jumala peale meie loodame, et ta peagi halastab meie peale ja kogub meid kõikjalt taeva alt pühasse paika. Sest tema on meid päästnud suurest õnnetusest ja on selle paiga puhastanud.” </p>
<h2> Ajalookirjutaja eessõna </h2>
<p id="v19"><sup><small>19</small></sup>  Aga Juudas Makkabi ja tema vendade lugu, ja suure templi puhastamine ning altari pühitsemine, </p>
<p id="v20"><sup><small>20</small></sup>  edasi sõjad Antiohhos Epifanese ja tema poja Eupatori vastu, </p>
<p id="v21"><sup><small>21</small></sup>  ja taevast tulnud ilmutused neile, kes juutluse eest võitlesid vapralt ja andumusega, nõnda et nemad, hoolimata sellest, et neid oli vähe, vallutasid kogu maa ning ajasid ära paganate hulgad </p>
<p id="v22"><sup><small>22</small></sup>  ja said jälle tagasi kogu maailmas kuulsa pühamu, vabastasid linna ja taastasid kadumisele määratud Seaduse, sest et Issand oma suures heatahtlikkuses oli neile armulik - </p>
<p id="v23"><sup><small>23</small></sup>  kõike seda, millest küreenelane Jaason on jutustanud viies raamatus, tahame püüda lühidalt kokku võtta ühte raamatusse. </p>
<p id="v24"><sup><small>24</small></sup>  Sest nähes arvude kuhjumist ja raskust, mis andmete rohkuse tõttu on neil, kes tahavad süveneda ajaloolistesse kirjeldustesse, </p>
<p id="v25"><sup><small>25</small></sup>  oleme kavatsenud valmistada meelelahutust neile, kes tahavad lugeda, aga hõlbustust neile, kes meelsasti tahavad loetut meeles pidada, et see oleks kasuks kõigile, kelle kätte raamat satub. </p>
<p id="v26"><sup><small>26</small></sup>  Ent meil, kes võtsime endale lühendamise vaeva, ei olnud see kerge töö, küll aga nõudis higi ja unetuid öid, </p>
<p id="v27"><sup><small>27</small></sup>  nagu ei ole kerge ka võõruspeo valmistajal ja sellel, kes tahab teistele kasulik olla, ometi tahame paljude tänulikkuse pärast seda vaeva näha. </p>
<p id="v28"><sup><small>28</small></sup>  Üksikasjade täpse uurimise me jätame ajalookirjutaja hooleks, omalt poolt aga tahame hoolikalt täita lühendamise nõudeid. </p>
<p id="v29"><sup><small>29</small></sup>  Sest nõnda nagu uue hoone ehitaja tunneb muret kogu ehituse pärast, kujuri ja maalija hooleks on aga ilustused, nõnda on minu arvates lugu ka meiega. </p>
<p id="v30"><sup><small>30</small></sup>  Algupärase ajaloo kirjutaja ülesandeks on süvenemine ja asjaolude põhjalik esitus ning igakülgne käsitlus, </p>
<p id="v31"><sup><small>31</small></sup>  ümberjutustuse valmistajale on aga lubatav lühendada väljendusviisi ja vältida liigset laialivalguvust. </p>
<p id="v32"><sup><small>32</small></sup>  Nüüd siis, olles seda eessõnale lisanud, alustame jutustust. Sest oleks sõgedus teha palju sõnu enne jutustust, mistõttu jutustus ise jääks lühemaks. </p>
