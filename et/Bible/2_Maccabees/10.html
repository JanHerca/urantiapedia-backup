<!--
title: Teine Makkabite raamat - Peatükk 10
description: 
published: true
date: 2022-9-13T22:41:6Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/2_Maccabees/9">Teine Makkabite raamat - Peatükk 9</a></td>
        <td><a href="/et/Bible/2_Maccabees/Index">Indeks</a></td>
        <td><a href="/et/Bible/2_Maccabees/11">Teine Makkabite raamat - Peatükk 11</a></td>
      </tr>
    </tbody>
  </table>
</figure>
<h2> Templi puhastamine </h2>
<p id="v1"><sup><small>1</small></sup>  Aga Makkabi ja need, kes koos temaga olid, vallutasid Issanda abiga jälle templi ja linna. </p>
<p id="v2"><sup><small>2</small></sup>  Nad hävitasid võõramaalaste poolt turule ehitatud altarid, nõndasamuti ka pühad hiied. </p>
<p id="v3"><sup><small>3</small></sup>  Ja olles templi puhastanud, tegid nad uue altari. Lüües kividest sädemeid, võtsid nad sealt tuld ning tõid kahe aasta järel jälle ohvri. Nad korrastasid ka suitsutusrohu, lambid ja vaateleivad. </p>
<p id="v4"><sup><small>4</small></sup>  Kui nad seda olid teinud, siis nad palusid Issandat kummuli maas olles, et ta enam ei laseks neid langeda niisugusesse õnnetusse, et tema, kui nad veel kunagi pattu teevad, karistaks neid leebelt ega annaks neid jumalasalgajate ja julmade paganate kätte. </p>
<p id="v5"><sup><small>5</small></sup>  Ja juhtus, et templi puhastamine leidis aset päeval, mil võõramaalased olid templi rüvetanud, see oli sellesama kuu, kislevikuu kahekümne viiendal päeval. </p>
<p id="v6"><sup><small>6</small></sup>  Siis pidasid nad kaheksa päeva rõõmupüha lehtmajadepüha korra järgi, meenutades, kuidas nad alles hiljuti olid lehtmajadepühal elutsenud mägedes ja koobastes nagu metsloomad. </p>
<p id="v7"><sup><small>7</small></sup>  Seepärast kandsid nad roheliste lehtedega ehitud keppe, haljaid oksi ja palmilehti ning laulsid kiituslaule temale, kes oli lasknud korda minna oma asupaiga puhastamise. </p>
<p id="v8"><sup><small>8</small></sup>  Ja nad tegid seadluse üldise otsuse ja käsuga kogu juudi rahvale, et neid päevi pühitsetaks igal aastal. </p>
<p id="v9"><sup><small>9</small></sup>  Niisugune oli siis lõpp, mis tuli Antiohhosele, lisanimega Epifanes. </p>
<h2> Ptolemaios Makron kaotab poolehoiu </h2>
<p id="v10"><sup><small>10</small></sup>  Nüüd me jutustame, mis juhtus selle jumalakartmatu Antiohhose poja Antiohhos Eupatori ajal, ja võtame lühidalt kokku sõdadega alati kaasnevad kannatused. </p>
<p id="v11"><sup><small>11</small></sup>  Tema, kui ta oli kuningriigi üle võtnud, määras kellegi Lüüsiase riigihoidjaks ning Koile-Süüria ja Foiniikia ülempealikuks. </p>
<p id="v12"><sup><small>12</small></sup>  Aga Ptolemaios, keda hüüti Makroniks, oli esimene, kes kaitses juutide õigust pärast neile sündinud ülekohut ja püüdis rahulikul teel nende asju ajada. </p>
<p id="v13"><sup><small>13</small></sup>  Sellepärast süüdistasid teda õukondlased Eupatori ees ja sageli sõimati teda äraandjaks, sest ta oli maha jätnud Küprose, mille Filomeetor oli tema hooleks usaldanud, ja oli üle läinud Antiohhos Epifanese juurde. Kuna ta oma kõrget ametit ei suutnud ausasti pidada, siis lõpetas ta oma elu ennast mürgitades. </p>
<h2> Gorgias ja idumealaste kindlused </h2>
<p id="v14"><sup><small>14</small></sup>  Kui Gorgias sai nende paikkondade pealikuks, siis ta palkas võõraid sõjamehi ja pidas alalist sõda juutide vastu. </p>
<p id="v15"><sup><small>15</small></sup>  Samaaegselt temaga kimbutasid juute ka idumealased, kellel olid tugevad kindlused soodsais paigus. Nad võtsid vastu põgenikke Jeruusalemmast ja püüdsid sõda jätkata. </p>
<p id="v16"><sup><small>16</small></sup>  Aga Makkabi ja tema mehed palvetasid ja anusid, et Jumal sõdiks koos nendega, ja sööstsid siis idumealaste vastu. </p>
<p id="v17"><sup><small>17</small></sup>  Nad vallutasid nende paigad, rünnates kindla otsustavusega, tõrjusid tagasi kõik müüridel sõdijad ja tapsid need, kes ette juhtusid, hukates vähemalt kakskümmend tuhat meest. </p>
<p id="v18"><sup><small>18</small></sup>  Kuna aga vähemalt üheksa tuhat oli põgenenud kahte eriti vastupidavasse torni, kus oli kõike vajalikku piiramise puhuks, </p>
<p id="v19"><sup><small>19</small></sup>  siis jättis Makkabi sinna Siimoni ja Joosepi, lisaks veel Sakkeuse ja tema mehed, küllaldase hulga tornide piiramiseks, ise läks aga paikadesse, kus teda rohkem vajati. </p>
<p id="v20"><sup><small>20</small></sup>  Aga Siimoni rahaahned mehed lasksid endid mõne tornisolija poolt rahaga meelitada, võtsid vastu seitsekümmend tuhat drahmi ja lasksid mõnel põgeneda. </p>
<p id="v21"><sup><small>21</small></sup>  Kui Makkabile teatati, mis oli sündinud, siis ta kutsus kokku rahva juhid ja süüdistas, et raha eest oli müüdud vendi, vaenlasi nende vastu lahti lastes. </p>
<p id="v22"><sup><small>22</small></sup>  Need, kes olid äraandjaks saanud, ta tappis, ja vallutas otsekohe mõlemad tornid. </p>
<p id="v23"><sup><small>23</small></sup>  Et temal oli edu kõiges, mis ta, relv käes, ette võttis, siis ta hukkas neis kahes kindlustatud tornis rohkem kui kakskümmend tuhat. </p>
<h2> Juudas võidab Timoteose ja vallutab Geseri </h2>
<p id="v24"><sup><small>24</small></sup>  Aga Timoteos, keda juudid varem olid võitnud, kogus väga palju võõrast sõjaväge, liites sellega suurel hulgal Aasia ratsanikke, ja tuli Juudamaad relva jõul vallutama. </p>
<p id="v25"><sup><small>25</small></sup>  Kui ta lähenes, siis Makkabi ja need, kes koos temaga olid, hüüdsid Jumalat appi, raputasid mulda pähe ja vöötasid niuded kotiriidega. </p>
<p id="v26"><sup><small>26</small></sup>  Siis nad heitsid maha altari aluse ette ja anusid, et Jumal oleks neile armulik, aga nende vaenlastele oleks vaenlane ja vastastele vastane, nõnda nagu Seadus kuulutab. </p>
<p id="v27"><sup><small>27</small></sup>  Olles palvetamise lõpetanud, haarasid nad sõjariistad ja läksid linnast kaugemale. Vaenlastele lähedale jõudes nad peatusid. </p>
<p id="v28"><sup><small>28</small></sup>  Aga niipea kui päike tõusis, asuti rünnakule kummaltki poolt. Ühel pool oli edu ja võidu tagatiseks lisaks vaprusele ka kindel lootus Issanda peale, teisel pool pandi võitluse juhiks viha. </p>
<p id="v29"><sup><small>29</small></sup>  Aga võitluse ägenedes ilmutas ennast vastastele viis hiilgavat meest taevast, kuldvaljastega hobuste seljas. Need hakkasid juhtima juute, </p>
<p id="v30"><sup><small>30</small></sup>  võtsid Makkabi endi keskele ning oma sõjavarustusega teda varjates hoidsid teda haavamise eest. Aga vastaste peale pildusid nad nooli ja välke, nõnda et need, pimedusega löödud ja hirmuga täidetud, hävitati. </p>
<p id="v31"><sup><small>31</small></sup>  Nõnda sai surma kakskümmend tuhat viissada jalameest ja kuussada ratsanikku. </p>
<p id="v32"><sup><small>32</small></sup>  Timoteos ise põgenes Geseri-nimelisse kindlusesse, mis oli väga hästi kindlustatud ja mille pealik oli Haireos. </p>
<p id="v33"><sup><small>33</small></sup>  Makkabi mehed piirasid nüüd kindlust julge meelega neli päeva. </p>
<p id="v34"><sup><small>34</small></sup>  Seesolijad pidasid aga paika vallutamatuks, pilkasid rängasti ja loopisid lubamatuid sõnu. </p>
<p id="v35"><sup><small>35</small></sup>  Ent viienda päeva koites tormas müüride peale Makkabi meeste hulgast kakskümmend noort meest, kelle viha oli süttinud põlema teotuste pärast, ja mehiselt ning metsikus vihas lõid nad maha need, kes ette jäid. </p>
<p id="v36"><sup><small>36</small></sup>  Ringi minnes tungisid ka teised nõndasamuti üles seesolijate vastu, põletasid tornid ja süüdates tuleriidad põletasid pilkajad elusalt. Teised jälle lõhkusid väravad, lasksid sisse ülejäänud sõjaväe ja nõnda vallutasid linna. </p>
<p id="v37"><sup><small>37</small></sup>  Timoteose, kes enese oli peitnud ühte kaevu, nad tapsid, nõndasamuti tema venna Haireose ja Apollofanese. </p>
<p id="v38"><sup><small>38</small></sup>  Ja kui nad seda kõike olid teinud, siis nad ülistasid Issandat kiitus- ja tänulauludega, teda, kes oli Iisraelile nii palju head teinud ja neile võidu andnud. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/2_Maccabees/9">Teine Makkabite raamat - Peatükk 9</a></td>
        <td><a href="/et/Bible/2_Maccabees/Index">Indeks</a></td>
        <td><a href="/et/Bible/2_Maccabees/11">Teine Makkabite raamat - Peatükk 11</a></td>
      </tr>
    </tbody>
  </table>
</figure>
