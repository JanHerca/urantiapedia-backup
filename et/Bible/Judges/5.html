<!--
title: Kohtumõistjate raamat - Peatükk 5
description: 
published: true
date: 2023-11-8T20:21:2Z
tags: bible, bible—judges
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/et/Bible/Judges/4">
          <span class="mdi mdi-arrow-left-drop-circle"></span><span class="pl-2">Kohtumõistjate raamat - Peatükk 4</span>
        </a>
        </td>
        <td>
        <a href="/et/Bible/Judges/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/et/Bible/Judges/6">
          <span class="pr-2">Kohtumõistjate raamat - Peatükk 6</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Deboora ning Baarak, Abinoami poeg, laulsid tol korral nõnda: </p>
<p id="v2"><sup><small>2</small></sup>  „Et lakad lehvisid Iisraelis, et rahvas oli võitlusvalmis, selle eest kiitke Issandat! </p>
<p id="v3"><sup><small>3</small></sup>  Kuulge, kuningad, pange tähele, vürstid! Mina - ma laulan Issandale, mängin Issandale, Iisraeli Jumalale! </p>
<p id="v4"><sup><small>4</small></sup>  Issand, kui sa läksid välja Seirist, kui sa astusid esile Edomi väljadelt, siis värises maa, taevadki tilkusid, jah, pilved piserdasid vett. </p>
<p id="v5"><sup><small>5</small></sup>  Mäed kõikusid Issanda ees, see Siinai Issanda, Iisraeli Jumala ees. </p>
<p id="v6"><sup><small>6</small></sup>  Samgari, Anati poja päevil, Jaeli päevil, olid teed tühjad ja rändurid käisid kaudseid teid. </p>
<p id="v7"><sup><small>7</small></sup>  Iisraelis lakkasid olemast põldurid, lakkasid, kuni tõusin mina, Deboora, tõusin kui Iisraeli ema. </p>
<p id="v8"><sup><small>8</small></sup>  Kui uusi jumalaid valiti, siis oli sõda väravais. Kas nähti kilpi või piiki Iisraeli neljakümnel tuhandel? </p>
<p id="v9"><sup><small>9</small></sup>  Minu süda kuulub Iisraeli käsuandjaile, võitlusvalmitele rahva hulgas. Kiitke Issandat! </p>
<p id="v10"><sup><small>10</small></sup>  Võikudel emaeeslitel ratsutajad, vaipadel istujad ja teekäijad - laulge sellest! </p>
<p id="v11"><sup><small>11</small></sup>  Laulge hõiskehääli veeammutuspaikades, seal ülistatakse Issanda õiglust, tema põldurite õiget panust Iisraelis, siis kui Issanda rahvas läks alla väravaisse. </p>
<p id="v12"><sup><small>12</small></sup>  Virgu, virgu, Deboora! Virgu, virgu, laula laulu! Tõuse, Baarak, võta tagasi oma vangid, Abinoami poeg! </p>
<p id="v13"><sup><small>13</small></sup>  Tol korral läks jääk alla vägevate juurde, Issanda rahvas tuli kangelastena alla mu juurde. </p>
<p id="v14"><sup><small>14</small></sup>  Efraimist need, kes olid välja juurinud Amaleki, sinu järel Benjamin koos su hõimudega. Maakirist laskusid käsuandjad ja Sebulonist valitsuskepi kandjad. </p>
<p id="v15"><sup><small>15</small></sup>  Debooraga koos mu vürstid Issaskaris, ja nagu Issaskar, nõnda Baarak läkitati orgu tema kannul. Ruubeni rühmadel olid suured arupidamised. </p>
<p id="v16"><sup><small>16</small></sup>  Miks jäid istuma sadulakorvide vahele, kuulama karjaste vilesid? Ruubeni rühmadel olid suured arupidamised. </p>
<p id="v17"><sup><small>17</small></sup>  Gilead jäi paigale teisele poole Jordanit, ja Daan, miks ta teenis võõrastes laevades? Aaser istus mererannas ja jäi oma valgmate juurde. </p>
<p id="v18"><sup><small>18</small></sup>  Sebulon on rahvas, kes osutas surmapõlgust, nõndasamuti Naftali välja kõrgete paikade peal. </p>
<p id="v19"><sup><small>19</small></sup>  Kuningad tulid, sõdisid, tol korral sõdisid Kaanani Kuningad, Taanakis, Megiddo vee ääres, aga hõbedat nad saagiks ei saanud. </p>
<p id="v20"><sup><small>20</small></sup>  Taevast taplesid tähed, oma teedelt taplesid need Siisera vastu. </p>
<p id="v21"><sup><small>21</small></sup>  Kiisoni jõgi uhtus nad ära, muinasaja jõgi, Kiisoni jõgi. Astu, mu hing, väega! </p>
<p id="v22"><sup><small>22</small></sup>  Siis oli hobukapjade plaginat tema täkkude nelja ajades. </p>
<p id="v23"><sup><small>23</small></sup>  Needke Meeros, ütleb Issanda ingel, needke tõesti ta elanikud! Sest nad ei tulnud Issandale appi, Issandale appi kangelaste hulgas. </p>
<p id="v24"><sup><small>24</small></sup>  Õnnistatud olgu naiste hulgas Jael, keenlase Heberi naine, Õnnistatud naiste hulgas telkides! </p>
<p id="v25"><sup><small>25</small></sup>  Teine küsis vett, tema andis piima, ulatas kalli kausiga petipiima. </p>
<p id="v26"><sup><small>26</small></sup>  Ta sirutas käe vaia ja parema käe töömeeste vasara järele. Ta tagus Siiserat, lõhkus ta pea, purustas ja puuris läbi ta oimud. </p>
<p id="v27"><sup><small>27</small></sup>  Jaeli jalgade juures vajus Siisera kokku, langes, jäi lamama, Jaeli jalgade juures ta vajus, langes. Kus ta vajus, seal ta langes tapetuna. </p>
<p id="v28"><sup><small>28</small></sup>  Siisera ema vaatas aknast, kurtis läbi aknaava: Miks viibib ta vanker tulemast? Miks pole kuulda ta rakendite müra? </p>
<p id="v29"><sup><small>29</small></sup>  Tema targemad vürstinnad vastasid talle, ka ta ise andis enesele vastuse: </p>
<p id="v30"><sup><small>30</small></sup>  Eks nad leia, jaga saaki? Tüdruk, kaks tüdrukut mehe kohta, kirjusid kangaid saagiks Siiserale, saagiks kirjusid kangaid, kirjatud rätik, kaks rätti saagikssaadute kaeltel. </p>
<p id="v31"><sup><small>31</small></sup>  Nõnda hukkuvad kõik su vaenlased, Issand. Aga kes sind armastavad, need on otsekui päike, kui ta tõuseb oma võimuses.” Ja maal oli rahu nelikümmend aastat. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/et/Bible/Judges/4">
          <span class="mdi mdi-arrow-left-drop-circle"></span><span class="pl-2">Kohtumõistjate raamat - Peatükk 4</span>
        </a>
        </td>
        <td>
        <a href="/et/Bible/Judges/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/et/Bible/Judges/6">
          <span class="pr-2">Kohtumõistjate raamat - Peatükk 6</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
