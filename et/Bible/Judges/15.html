<!--
title: Kohtumõistjate raamat - Peatükk 15
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Judges/14">Kohtumõistjate raamat - Peatükk 14</a></td>
        <td><a href="/et/Bible/Judges/Index">Indeks</a></td>
        <td><a href="/et/Bible/Judges/16">Kohtumõistjate raamat - Peatükk 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Aga mõne aja pärast, nisulõikuse ajal, tuli Simson oma naist külastama, sikutall kaasas, ja ütles: „Ma tahan minna kambrisse oma naise juurde!” Aga naise isa ei lasknud teda minna. </p>
<p id="v2"><sup><small>2</small></sup>  Ja naise isa ütles: „Ma olen alati mõelnud, et sa teda hoopis vihkad, seepärast ma andsin tema su peiupoisile. Eks ole ta noorem õde temast ilusam? Saagu nüüd see tema asemel sulle!” </p>
<p id="v3"><sup><small>3</small></sup>  Aga Simson vastas neile: „Seekord olen ma vilistite ees süüta, kui ma neile paha teen.” </p>
<p id="v4"><sup><small>4</small></sup>  Ja Simson läks ning püüdis kinni kolmsada rebast; ta võttis tõrvikuid, sidus sabad paarikaupa kokku ja pani iga sabapaari vahele tõrviku. </p>
<p id="v5"><sup><small>5</small></sup>  Siis ta süütas tulega tõrvikud ja laskis rebased lahti vilistite viljapõldudele, süüdates nõnda põlema niihästi nabrad kui lõikamata vilja, viinamäed ja õlipuud. </p>
<p id="v6"><sup><small>6</small></sup>  Kui vilistid küsisid: „Kes seda tegi?„, siis vastati: ”Simson, timnalase väimees, sellepärast et äi võttis ära ta naise ja andis tema peiupoisile.” Siis vilistid läksid ja põletasid tulega naise ja tema isa. </p>
<p id="v7"><sup><small>7</small></sup>  Aga Simson ütles neile: „Kui te nõnda teete, siis ma tõesti ei puhka enne, kui olen teile tasunud!” </p>
<p id="v8"><sup><small>8</small></sup>  Ja ta peksis nad puruks suures tapluses „säärtest puusadeni”. Seejärel ta läks ja elas Eetami kaljulõhes. </p>
<p id="v9"><sup><small>9</small></sup>  Vilistid tulid ja lõid leeri üles Juudasse ning hulkusid Lehhis. </p>
<p id="v10"><sup><small>10</small></sup>  Ja Juuda mehed küsisid: „Miks olete tulnud meie vastu?„ Nad vastasid: ”Me tulime Simsonit kinni siduma, talitama temaga, nagu tema talitas meiega.” </p>
<p id="v11"><sup><small>11</small></sup>  Siis läks Juudast kolm tuhat meest Eetami kaljulõhe juurde ja nad ütlesid Simsonile: „Kas sa ei tea, et vilistid valitsevad meie üle? Miks sa tegid meile seda?„ Aga tema vastas neile: ”Nagu nemad minule tegid, nõnda tegin mina neile.” </p>
<p id="v12"><sup><small>12</small></sup>  Ja nad ütlesid temale: „Me tulime, et sind kinni siduda ja vilistite kätte anda.„ Simson ütles neile: ”Vanduge mulle, et te ise ei taha mulle kallale kippuda!” </p>
<p id="v13"><sup><small>13</small></sup>  Nad ütlesid temale vastates: „Ei, me ainult seome sind ja anname nende kätte ega taha hoopiski mitte surmata.” Siis nad sidusid teda kahe uue köiega ja viisid ta kaljult ära. </p>
<p id="v14"><sup><small>14</small></sup>  Kui ta jõudis Lehhisse, siis hõiskasid vilistid temale vastu; aga Issanda Vaim tuli võimsasti ta peale ja siis olid köied ta käsivartel otsekui tules kõrbevad linased lõngad ja tal sulasid köidikud kätelt. </p>
<p id="v15"><sup><small>15</small></sup>  Ja ta leidis ühe toore eeslilõualuu, sirutas oma käe, võttis selle ja lõi sellega maha tuhat meest. </p>
<p id="v16"><sup><small>16</small></sup>  Ja Simson ütles: „Eesli lõualuuga - hunnik hunniku peale. Eesli lõualuuga ma lõin maha tuhat meest!” </p>
<p id="v17"><sup><small>17</small></sup>  Ja kui ta nõnda oli öelnud, siis ta viskas käest lõualuu ning pani sellele paigale nimeks Raamat-Lehhi. </p>
<p id="v18"><sup><small>18</small></sup>  Ja et tal oli väga suur janu, siis ta hüüdis Issanda poole ning ütles: „Sina andsid oma sulase käe läbi selle suure võidu; nüüd ma pean aga surema janusse ja langema ümberlõikamatute kätte!” </p>
<p id="v19"><sup><small>19</small></sup>  Siis Jumal lõhestas Lehhis oleva õõne, sealt tuli välja vesi ja ta jõi; ta vaim tuli tagasi ja ta elustus. Seepärast pandi sellele nimeks „Hüüdja allikas”, mis on Lehhis tänapäevani. </p>
<p id="v20"><sup><small>20</small></sup>  Ja ta mõistis Iisraelile kohut vilistite ajal kakskümmend aastat. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Judges/14">Kohtumõistjate raamat - Peatükk 14</a></td>
        <td><a href="/et/Bible/Judges/Index">Indeks</a></td>
        <td><a href="/et/Bible/Judges/16">Kohtumõistjate raamat - Peatükk 16</a></td>
      </tr>
    </tbody>
  </table>
</figure>
