<!--
title: Hesekiel - Peatükk 6
description: 
published: true
date: 2022-10-6T9:46:8Z
tags: bible, bible—ezekiel
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Ezekiel/5">Hesekiel - Peatükk 5</a></td>
        <td><a href="/et/Bible/Ezekiel/Index">Indeks</a></td>
        <td><a href="/et/Bible/Ezekiel/7">Hesekiel - Peatükk 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja mulle tuli Issanda sõna; ta ütles: </p>
<p id="v2"><sup><small>2</small></sup>  „Inimesepoeg, pööra oma pale Iisraeli mägede poole ja kuuluta neile prohvetlikult </p>
<p id="v3"><sup><small>3</small></sup>  ning ütle: Iisraeli mäed, kuulge Issanda Jumala sõna! Nõnda ütleb Issand Jumal mägedele ja küngastele, jäärakutele ja orgudele: Vaata, ma toon teie kallale mõõga ja hävitan teie ohvrikünkad. </p>
<p id="v4"><sup><small>4</small></sup>  Teie altarid rüüstatakse ja teie suitsutusaltarid purustatakse; ja ma lasen teie hulgast mahalööduil langeda teie ebajumalate ette. </p>
<p id="v5"><sup><small>5</small></sup>  Ma panen Iisraeli laste laibad nende ebajumalate ette ja puistan teie luud teie altarite ümber. </p>
<p id="v6"><sup><small>6</small></sup>  Kõigis teie asupaigus muutuvad linnad varemeiks ja ohvrikünkad laastatuks; nõnda jäävad teie altarid varemeiks ja rüüstatuks, teie ebajumalad purustatuks ja hävitatuks, teie suitsutusaltarid lammutatuks ja teie tööd ärapühituks. </p>
<p id="v7"><sup><small>7</small></sup>  Mahalöödud langevad teie keskel, ja siis te tunnete, et mina olen Issand! </p>
<p id="v8"><sup><small>8</small></sup>  Aga ma jätan järele jäägi: teil on mõõga eest pääsenuid paganate seas, kui teid maid mööda pillutatakse. </p>
<p id="v9"><sup><small>9</small></sup>  Ja need teie hulgast, kes pääsevad, mõtlevad minu peale paganate seas, kuhu nad on vangi viidud, siis kui ma olen purustanud nende truuduseta südamed, mis minu juurest on lahkunud, ja nende silmad, mis truuduseta on järginud nende ebajumalaid; ja nad tülgastuvad oma kuritegude pärast, mis nad on teinud, kõigi oma jäleduste pärast. </p>
<p id="v10"><sup><small>10</small></sup>  Ja nad saavad tunda, et mina olen Issand; ma ei ole ilmaaegu rääkinud, et ma valmistan neile selle õnnetuse. </p>
<p id="v11"><sup><small>11</small></sup>  Nõnda ütleb Issand Jumal: Löö käsi kokku ja trambi jalgadega ning ütle: „Oh häda!” kõigi Iisraeli soo vastikute jäleduste pärast. Nad langevad mõõga, nälja ja katku läbi. </p>
<p id="v12"><sup><small>12</small></sup>  Kes on kaugel, sureb katku, ja kes on ligidal, langeb mõõga läbi, aga järelejäänu ja hoitu sureb nälga; nõnda ma valan nende peale oma tulise viha. </p>
<p id="v13"><sup><small>13</small></sup>  Ja te saate tunda, et mina olen Issand, kui teie hulgast mahalöödud on teie ebajumalate keskel ümber teie altarite igal kõrgel künkal, kõigil mäetippudel ning iga halja puu ja iga oksliku tamme all paigus, kus nad on teinud uimastuslõhna kõigile oma ebajumalaile. </p>
<p id="v14"><sup><small>14</small></sup>  Ja ma sirutan oma käe välja nende vastu ning teen maa lagedaks ja laastatuks kõrbest kuni Riblani kõigis nende asupaigus; ja nad saavad tunda, et mina olen Issand.” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Ezekiel/5">Hesekiel - Peatükk 5</a></td>
        <td><a href="/et/Bible/Ezekiel/Index">Indeks</a></td>
        <td><a href="/et/Bible/Ezekiel/7">Hesekiel - Peatükk 7</a></td>
      </tr>
    </tbody>
  </table>
</figure>
