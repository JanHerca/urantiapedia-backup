<!--
title: Hesekiel - Peatükk 13
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Ezekiel/12">Hesekiel - Peatükk 12</a></td>
        <td><a href="/et/Bible/Ezekiel/Index">Indeks</a></td>
        <td> </td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja mulle tuli Issanda sõna; ta ütles: </p>
<p id="v2"><sup><small>2</small></sup>  „Inimesepoeg, kuuluta prohvetlikult Iisraeli kuulutavaile prohveteile ja ütle neile, kes enda arvates on prohvetid: Kuulge Issanda sõna! </p>
<p id="v3"><sup><small>3</small></sup>  Nõnda ütleb Issand Jumal: Häda jõledaile prohveteile, kes käivad omaenese vaimu järgi ega ole midagi näinud! </p>
<p id="v4"><sup><small>4</small></sup>  Nagu rebased varemete vahel on su prohvetid, Iisrael. </p>
<p id="v5"><sup><small>5</small></sup>  Te ei ole läinud pragude ette ega ole teinud müüri Iisraeli soo ümber, et see püsiks võitluses Issanda päeval. </p>
<p id="v6"><sup><small>6</small></sup>  Nad on näinud tühja ja nende ennustused, kes ütlevad: „See on Issanda sõna!”, on valed, sest Issand ei ole neid läkitanud; ometi nad ootavad, et sõna täide läheks! </p>
<p id="v7"><sup><small>7</small></sup>  Eks te ole näinud tühja nägemust ja ennustanud valet, kui olete öelnud: „See on Issanda sõna!”, kuigi mina ei ole rääkinud? </p>
<p id="v8"><sup><small>8</small></sup>  Seepärast ütleb Issand Jumal nõnda: Et te räägite tühja ja näete valet, vaata, siis ma tulen teile kallale, ütleb Issand Jumal. </p>
<p id="v9"><sup><small>9</small></sup>  Minu käsi on prohvetite vastu, kes näevad tühja ja ennustavad valet; nad ei tohi olla minu rahva osaduses, neid ei tohi kirjutada Iisraeli soo kirja ja nad ei tohi tulla Iisraeli maale. Ja te saate tunda, et mina olen Issand Jumal. </p>
<p id="v10"><sup><small>10</small></sup>  Sellepärast, jah sellepärast, et nad eksitavad mu rahvast, öeldes: „On rahu”, kuigi rahu ei ole. Ja kui rahvas ehitab seina, vaata, siis nad võõpavad seda lubjaga. </p>
<p id="v11"><sup><small>11</small></sup>  Ütle lubjaga võõpajaile, et see variseb! Tuleb uputav sadu, teie, raheterad, langete, ja sina, marutuul, puhked. </p>
<p id="v12"><sup><small>12</small></sup>  Jah, vaata, sein variseb! Eks siis küsita teilt: „Kus on võõp, millega te võõpasite?” </p>
<p id="v13"><sup><small>13</small></sup>  Seepärast ütleb Issand Jumal nõnda: Ma lasen oma tulises vihas puhkeda marutuule, mu vihas tuleb uputav sadu ja mu raevus tulevad raheterad, et teha lõpp. </p>
<p id="v14"><sup><small>14</small></sup>  Ma lõhun ära seina, mille te olete lubjaga võõbanud, ja paiskan selle maha, nõnda et alusmüür paljastub; kui see langeb, saate te sealjuures otsa. Ja te saate tunda, et mina olen Issand. </p>
<p id="v15"><sup><small>15</small></sup>  Ma vaigistan oma viha seina kallal ja nende kallal, kes on seda lubjaga võõbanud, ja ütlen teile: Ei ole enam seina ega selle võõpajaid, </p>
<p id="v16"><sup><small>16</small></sup>  Iisraeli prohveteid, kes kuulutavad prohvetlikult Jeruusalemmale ja näevad sellele nägemust rahust, kuigi rahu ei ole, ütleb Issand Jumal. </p>
<p id="v17"><sup><small>17</small></sup>  Aga sina, inimesepoeg, pööra pale oma rahva tütarde poole, kes enda arvates kuulutavad prohvetlikult, ja kuuluta neile </p>
<p id="v18"><sup><small>18</small></sup>  ning ütle: Nõnda ütleb Issand Jumal: Häda neile, kes õmblevad sidemeid kõigile randmeile ja valmistavad peakatteid nii suurtele kui väikestele, et püüda hingi! Kas tahate püüda mu rahva hingi ja iseenese jaoks jätta hinged elama? </p>
<p id="v19"><sup><small>19</small></sup>  Te teotate mind mu rahva ees peotäie otrade ja leivapalukeste eest, surmates hinged, kes ei pea surema, ja jättes elama hinged, kes ei pea jääma ellu, valetades mu rahvale, kes kuulab meeleldi valet. </p>
<p id="v20"><sup><small>20</small></sup>  Seepärast ütleb Issand Jumal nõnda: Vaata, ma tulen teie sidemete kallale, millega te seal püüate hingi nagu linde, ja rebin need teie käsivartelt ning päästan hinged lahti, hinged, keda te olete püüdnud nagu linde. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Ezekiel/12">Hesekiel - Peatükk 12</a></td>
        <td><a href="/et/Bible/Ezekiel/Index">Indeks</a></td>
        <td> </td>
      </tr>
    </tbody>
  </table>
</figure>
