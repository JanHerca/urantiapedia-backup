<!--
title: Esimene Moosese raamat - Peatükk 41
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Genesis/40">Esimene Moosese raamat - Peatükk 40</a></td>
        <td><a href="/et/Bible/Genesis/Index">Indeks</a></td>
        <td><a href="/et/Bible/Genesis/42">Esimene Moosese raamat - Peatükk 42</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja kahe aasta pärast sündis, et vaarao nägi und, ja vaata, ta seisis Niiluse jõe ääres. </p>
<p id="v2"><sup><small>2</small></sup>  Ja näe, jõest tõusis seitse lehma, ilusad näha ja lihavad liha poolest, ja sõid roostikus. </p>
<p id="v3"><sup><small>3</small></sup>  Ja vaata, teist seitse lehma tõusis nende järel jõest, pahad näha ja lahjad liha poolest, ja need seisid teiste lehmade kõrval jõe kaldal. </p>
<p id="v4"><sup><small>4</small></sup>  Ja lehmad, kes olid pahad näha ja lahjad liha poolest, sõid ära need seitse lehma, kes olid ilusad näha ja lihavad. Siis vaarao ärkas üles. </p>
<p id="v5"><sup><small>5</small></sup>  Aga ta jäi magama ja nägi teist puhku und, ja vaata, seitse viljapead tõusis ühest kõrrest, jämedad ja head. </p>
<p id="v6"><sup><small>6</small></sup>  Ja vaata, seitse peenikest ja hommikutuulest kõrvetatud viljapead võrsus nende järel. </p>
<p id="v7"><sup><small>7</small></sup>  Ja peenikesed viljapead neelasid ära need seitse jämedat ja täit viljapead. Ja vaarao ärkas üles, ja vaata, see oli olnud unenägu! </p>
<p id="v8"><sup><small>8</small></sup>  Aga hommikul oli ta vaim rahutu ja ta läkitas järele ning kutsus kõik Egiptuse ennustajad ja targad, ja vaarao jutustas neile oma unenäo, aga ükski ei suutnud seda vaaraole seletada. </p>
<p id="v9"><sup><small>9</small></sup>  Siis rääkis joogikallajate ülem vaaraoga, öeldes: „Täna meenub mulle mu patt. </p>
<p id="v10"><sup><small>10</small></sup>  Vaarao sai väga kurjaks oma sulaste peale ja pani mind vahi alla ihukaitsepealiku kotta, minu ja pagarite ülema. </p>
<p id="v11"><sup><small>11</small></sup>  Ja me nägime ühel ööl unenägu, mina ja tema, kumbki nägime unenäo, millel oli oma tähendus. </p>
<p id="v12"><sup><small>12</small></sup>  Ja sealsamas oli meiega heebrea noormees, ihukaitsepealiku sulane, ja me jutustasime temale ja tema seletas meile meie unenäod, kummalegi ta unenäo tähenduse. </p>
<p id="v13"><sup><small>13</small></sup>  Ja nõnda nagu ta meile seletas, nõnda sündis: mina sain tagasi oma ametisse ja teine poodi üles.” </p>
<p id="v14"><sup><small>14</small></sup>  Siis vaarao läkitas järele ja laskis kutsuda Joosepi; ja Joosep toodi kiiresti vangiurkast välja; ta ajas habeme, vahetas riided ja tuli vaarao juurde. </p>
<p id="v15"><sup><small>15</small></sup>  Ja vaarao ütles Joosepile: „Ma nägin unenäo, kuid keegi ei oska seda seletada. Aga ma olen kuulnud sinust räägitavat, et kui sina unenägu kuuled, siis sa seletad selle.” </p>
<p id="v16"><sup><small>16</small></sup>  Ja Joosep vastas vaaraole, öeldes: „Mitte mina! Küllap Jumal annab vaaraole õige vastuse!” </p>
<p id="v17"><sup><small>17</small></sup>  Ja vaarao jutustas Joosepile: „Mu unenäos oli nõnda: vaata, ma seisin Niiluse jõe kaldal. </p>
<p id="v18"><sup><small>18</small></sup>  Ja näe, jõest tõusis seitse lehma, lihavad liha poolest ja ilusad näha, ja sõid roostikus. </p>
<p id="v19"><sup><small>19</small></sup>  Ja vaata, teist seitse lehma tõusis nende järel, väetid ja väga pahad näha ning lahjad liha poolest. Ei ole ma kogu Egiptusemaal näinud selliseid pahu. </p>
<p id="v20"><sup><small>20</small></sup>  Ja lahjad ning pahad lehmad sõid ära need seitse esimest lihavat lehma. </p>
<p id="v21"><sup><small>21</small></sup>  Ja need läksid nende kõhtu, aga ei olnud tundagi, et need olid läinud nende kõhtu ja nende välimus oli paha nagu ennegi. Ja ma ärkasin üles. </p>
<p id="v22"><sup><small>22</small></sup>  Siis ma nägin und, ja vaata, seitse viljapead tõusis ühest kõrrest, täis ja head. </p>
<p id="v23"><sup><small>23</small></sup>  Ja vaata, seitse kuiva, peenikest, hommikutuulest kõrvetatud viljapead võrsus nende järel. </p>
<p id="v24"><sup><small>24</small></sup>  Ja peenikesed viljapead neelasid ära need seitse head viljapead. Ma olen seda rääkinud oma ennustajaile, aga ükski ei oska mulle seletada.” </p>
<p id="v25"><sup><small>25</small></sup>  Ja Joosep ütles vaaraole: „Vaarao unenäod tähendavad ühte ja sedasama. Jumal on vaaraole teada andnud, mida ta kavatseb teha. </p>
<p id="v26"><sup><small>26</small></sup>  Seitse head lehma on Seitse aastat ja Seitse head viljapead on Seitse aastat; unenägudel on sama tähendus. </p>
<p id="v27"><sup><small>27</small></sup>  Ja seitse lahjat ja paha lehma, kes tõusid nende järel, on seitse aastat, ja seitse peenikest, hommikutuulest kõrvetatud viljapead on seitse nälja-aastat. </p>
<p id="v28"><sup><small>28</small></sup>  See ongi see asi, mis ma vaaraole rääkisin: mida Jumal kavatseb teha, seda on ta vaaraole näidanud. </p>
<p id="v29"><sup><small>29</small></sup>  Vaata, tuleb seitse aastat, millal on suur küllus kogu Egiptusemaal. </p>
<p id="v30"><sup><small>30</small></sup>  Aga neile järgneb seitse nälja-aastat, mil Egiptusemaal ununeb kõik küllus ja näljahäda ulatub üle kogu maa. </p>
<p id="v31"><sup><small>31</small></sup>  Maal ei ole enam küllust tundagi nälja tõttu, mis tuleb selle järel, sest see on väga kange. </p>
<p id="v32"><sup><small>32</small></sup>  Ja kuna vaaraol on unenägu kaks korda kordunud, siis on see asi Jumala poolt kindel ja Jumal laseb selle varsti sündida. </p>
<p id="v33"><sup><small>33</small></sup>  Ja nüüd vaarao vaadaku välja üks mõistlik ja tark mees ja seadku Egiptusemaa üle. </p>
<p id="v34"><sup><small>34</small></sup>  Vaarao tehku nõnda: pangu ülevaatajad maale ja lasku Egiptusemaad maksta viiendikku neil seitsmel külluseaastal. </p>
<p id="v35"><sup><small>35</small></sup>  Ja kogutagu kõik nende tulevaste heade aastate toidus ja varutagu vilja linnadesse vaarao käe alla toiduseks ning säilitatagu seda. </p>
<p id="v36"><sup><small>36</small></sup>  See vili olgu maale tagavaraks seitsmeks nälja-aastaks, mis tulevad Egiptusemaale, et maad ei tabaks näljaajal hukatus.” </p>
<p id="v37"><sup><small>37</small></sup>  See kõne oli hea vaarao silmis ja kõigi ta sulaste silmis. </p>
<p id="v38"><sup><small>38</small></sup>  Ja vaarao ütles oma sulastele: „Kas leiame veel sellise mehe, kelles on Jumala Vaim?” </p>
<p id="v39"><sup><small>39</small></sup>  Ja vaarao ütles Joosepile: „Et Jumal on sulle kõike seda teada andnud, siis ei ole keegi nii mõistlik ja tark kui sina! </p>
<p id="v40"><sup><small>40</small></sup>  Sina pead olema mu koja üle ja kogu mu rahvas suudelgu sind suu peale. Ainult aujärje poolest tahan ma olla sinust suurem!” </p>
<p id="v41"><sup><small>41</small></sup>  Ja vaarao ütles Joosepile: „Vaata, ma olen pannud su kogu Egiptusemaa üle!” <sup id="cite1"><a href="#fn1">[1]</a></sup></p>
<p id="v42"><sup><small>42</small></sup>  Ja vaarao võttis sõrmest pitserisõrmuse ning pani Joosepi sõrme; ja ta pani temale kallid linased riided selga ja riputas kuldkee kaela. </p>
<p id="v43"><sup><small>43</small></sup>  Ja ta laskis teda sõita oma teises tõllas, mis tal oli, ja hüüda tema ees: „Põlvili!” Ja ta pani tema kogu Egiptusemaa üle. </p>
<p id="v44"><sup><small>44</small></sup>  Ja vaarao ütles Joosepile: „Mina olen vaarao, aga ilma sinu tahtmata ei tohi keegi tõsta kätt ega jalga kogu Egiptusemaal.” </p>
<p id="v45"><sup><small>45</small></sup>  Ja vaarao pani Joosepile nimeks Safnat-Paneah ja andis temale naiseks Asnati, Ooni preestri Pooti-Fera tütre; ja Joosep läks välja Egiptusemaale. </p>
<p id="v46"><sup><small>46</small></sup>  Joosep oli kolmekümneaastane, kui ta astus vaarao, Egiptuse kuninga ette; ja Joosep läks ära vaarao juurest ning käis läbi kogu Egiptusemaa. </p>
<p id="v47"><sup><small>47</small></sup>  Ja maa kandis seitsmel külluseaastal ühest ivast peotäie. </p>
<p id="v48"><sup><small>48</small></sup>  Ja ta kogus kõik põllusaagi seitsmel aastal Egiptusemaal ja talletas selle linnadesse; igasse linna andis ta ümbruskonna põldude saagi. </p>
<p id="v49"><sup><small>49</small></sup>  Ja Joosep kuhjas väga palju vilja, nagu liiva mere ääres, kuni lakati seda mõõtmast, sest see ei olnud enam mõõdetav. </p>
<p id="v50"><sup><small>50</small></sup>  Ja Joosepile sündis enne nälja-aasta tulekut kaks poega. Need tõi temale ilmale Asnat, Ooni preestri Pooti-Fera tütar. </p>
<p id="v51"><sup><small>51</small></sup>  Ja Joosep pani esmasündinule nimeks Manasse, sest ta ütles: „Jumal on mind lasknud unustada kõik mu vaeva ja kogu mu isakoja.” </p>
<p id="v52"><sup><small>52</small></sup>  Ja teisele ta pani nimeks Efraim, sest ta ütles: „Jumal on mind teinud viljakaks mu viletsusemaal!” </p>
<p id="v53"><sup><small>53</small></sup>  Kui seitse külluseaastat, mis Egiptusemaale tulid, lõppesid, </p>
<p id="v54"><sup><small>54</small></sup>  siis hakkasid tulema seitse nälja-aastat, nõnda nagu Joosep oli öelnud; ja nälg oli kõigis maades, ent kogu Egiptusemaal oli leiba. </p>
<p id="v55"><sup><small>55</small></sup>  Aga kui kogu Egiptusemaa hakkas tundma nälga, siis rahvas kisendas vaarao poole leiva pärast; ja vaarao ütles kõigile egiptlastele: „Minge Joosepi juurde! Mis tema teile ütleb, seda tehke!” </p>
<p id="v56"><sup><small>56</small></sup>  Ja nälg oli üle kogu maa ja Joosep avas kõik viljaaidad, mis olid nende juures, ning müüs egiptlastele vilja, sest nälg võttis Egiptusemaal võimust. </p>
<p id="v57"><sup><small>57</small></sup>  Ja kõigist maadest tuldi Egiptusesse Joosepilt vilja ostma, sest nälg oli võtnud võimust kõigis maades. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Genesis/40">Esimene Moosese raamat - Peatükk 40</a></td>
        <td><a href="/et/Bible/Genesis/Index">Indeks</a></td>
        <td><a href="/et/Bible/Genesis/42">Esimene Moosese raamat - Peatükk 42</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 41:41 <i>Tsiviilhaldur</i>: <a href="/et/The_Urantia_Book/93#p9_5">Ur 93:9.5</a>. </li>
</ol>
</div>
