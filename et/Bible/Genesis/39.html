<!--
title: Esimene Moosese raamat - Peatükk 39
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Genesis/38">Esimene Moosese raamat - Peatükk 38</a></td>
        <td><a href="/et/Bible/Genesis/Index">Indeks</a></td>
        <td><a href="/et/Bible/Genesis/40">Esimene Moosese raamat - Peatükk 40</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Joosep viidi alla Egiptusesse; ja egiptlane Pootifar, vaarao hoovkondlane, ihukaitsepealik, ostis tema ismaeliitidelt, kes olid ta sinna toonud. </p>
<p id="v2"><sup><small>2</small></sup>  Aga Issand oli Joosepiga ja tema oli mees, kellel kõik asjad korda läksid; ja ta elas oma isanda, egiptlase kojas. </p>
<p id="v3"><sup><small>3</small></sup>  Ka tema isand nägi, et Issand oli temaga ja et kõik, mis ta tegi, laskis Issand tema käes korda minna. </p>
<p id="v4"><sup><small>4</small></sup>  Ja Joosep leidis armu tema silmis ning teenis teda; ja ta pani tema oma koja üle, ja kõik, mis tal oli, ta andis tema kätte. </p>
<p id="v5"><sup><small>5</small></sup>  Ja sellest ajast peale, kui ta oli pannud tema oma koja üle, ja kõige üle, mis tal oli, Issand õnnistas egiptlase koda Joosepi pärast, ja Issanda õnnistus oli kõigega, mis tal oli kojas ja väljal. </p>
<p id="v6"><sup><small>6</small></sup>  Ja ta jättis kõik, mis tal oli, Joosepi kätte ega teadnud millestki, kui ainult leivast, mida ta sõi. Joosep oli jumekas ja ilusa välimusega. </p>
<p id="v7"><sup><small>7</small></sup>  Nende asjaolude tõttu sündis, et ta isanda naine Joosepile silma heitis ja ütles: „Maga mu juures!” </p>
<p id="v8"><sup><small>8</small></sup>  Aga ta keeldus ja ütles oma isanda naisele: „Vaata, mu isand ise ei tea, mis kojas on, ja kõik, mis tal on, ta on andnud minu kätte. </p>
<p id="v9"><sup><small>9</small></sup>  Ei ole ükski selles kojas suurem minust ja tema ei ole mulle keelanud midagi muud kui sind, sest sa oled tema naine. Kuidas tohiksin siis teha seda suurt kurja ja pattu oma Jumala vastu?” </p>
<p id="v10"><sup><small>10</small></sup>  Ja kuigi naine rääkis Joosepile iga päev, ei kuulanud see teda, et ta magaks ta kõrval ja oleks ta juures. </p>
<p id="v11"><sup><small>11</small></sup>  Aga ühel päeval, kui Joosep tuli koju oma toimetusi tegema ja ühtegi inimest pererahvast ei olnud kodus, </p>
<p id="v12"><sup><small>12</small></sup>  haaras ta kinni tema kuuest, öeldes: „Maga mu juures!” Aga Joosep jättis oma kuue tema kätte, põgenes ja läks õue. </p>
<p id="v13"><sup><small>13</small></sup>  Ja kui naine nägi, et ta oma kuue oli jätnud tema kätte ja oli põgenenud õue, </p>
<p id="v14"><sup><small>14</small></sup>  siis ta hüüdis pererahvast ja rääkis neile, öeldes: „Näete, ta on toonud meie juurde heebrea mehe meid ära naerma! Ta tuli mu juurde, et minuga magada, aga ma hüüdsin suure häälega, </p>
<p id="v15"><sup><small>15</small></sup>  ja kui ta kuulis, et ma häält tõstsin ja hüüdsin, siis ta jättis oma kuue mu juurde, põgenes ja läks õue.” </p>
<p id="v16"><sup><small>16</small></sup>  Ja ta pani tema kuue enese kõrvale seniks, kui ta isand koju tuli. </p>
<p id="v17"><sup><small>17</small></sup>  Ja ta rääkis temale needsamad sõnad, öeldes: „Heebrea sulane, kelle sa oled meie juurde toonud, tuli mu juurde mind ära naerma. </p>
<p id="v18"><sup><small>18</small></sup>  Aga kui ma häält tõstsin ja hüüdsin, siis ta jättis oma kuue mu juurde ja põgenes õue.” </p>
<p id="v19"><sup><small>19</small></sup>  Ja kui ta isand kuulis oma naise jutustust, mida see temale rääkis, öeldes: „Nõndaviisi on su sulane minuga teinud”, siis ta viha süttis põlema. </p>
<p id="v20"><sup><small>20</small></sup>  Ja Joosepi isand võttis tema ja pani vangihoonesse, sinna paika, kus kuninga vange kinni peeti. Siis oli ta seal vangihoones. </p>
<p id="v21"><sup><small>21</small></sup>  Aga Issand oli Joosepiga ja pööras tema poole oma helduse ning tegi, et ta sai vangihoone ülema soosikuks. </p>
<p id="v22"><sup><small>22</small></sup>  Ja vangihoone ülem andis Joosepi kätte kõik vangid, kes olid vangihoones, ja kõik, mis seal pidi tehtama, tegi tema. </p>
<p id="v23"><sup><small>23</small></sup>  Vangihoone ülem ei vaadanud millegi järele, mis oli tema käes, sest Issand oli temaga ja mis ta tegi, Issand laskis korda minna. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Genesis/38">Esimene Moosese raamat - Peatükk 38</a></td>
        <td><a href="/et/Bible/Genesis/Index">Indeks</a></td>
        <td><a href="/et/Bible/Genesis/40">Esimene Moosese raamat - Peatükk 40</a></td>
      </tr>
    </tbody>
  </table>
</figure>
