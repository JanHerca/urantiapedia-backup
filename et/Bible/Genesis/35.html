<!--
title: Esimene Moosese raamat - Peatükk 35
description: 
published: true
date: 2022-10-6T9:46:8Z
tags: bible, bible—genesis
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Genesis/34">Esimene Moosese raamat - Peatükk 34</a></td>
        <td><a href="/et/Bible/Genesis/Index">Indeks</a></td>
        <td><a href="/et/Bible/Genesis/36">Esimene Moosese raamat - Peatükk 36</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Jumal ütles Jaakobile: „Võta kätte, mine üles Peetelisse, ela seal ja tee sinna altar Jumalale, kes sulle ennast ilmutas, kui sa põgenesid oma venna Eesavi eest!” </p>
<p id="v2"><sup><small>2</small></sup>  Ja Jaakob ütles oma perele ja kõigile, kes olid koos temaga: „Kõrvaldage võõrad jumalad, kes teie keskel on, ja puhastage endid ning vahetage riided! </p>
<p id="v3"><sup><small>3</small></sup>  Ja me võtame kätte ning läheme üles Peetelisse ja teeme sinna altari Jumalale, kes mind kuulis mu ahastuse ajal ja oli minuga teel, mida käisin.” </p>
<p id="v4"><sup><small>4</small></sup>  Siis nad andsid Jaakobile kõik nende käes olevad võõrad jumalad ja kõrvarõngad, mis neil kõrvus olid, ja Jaakob mattis need maha Sekemi ligidal oleva tamme alla. </p>
<p id="v5"><sup><small>5</small></sup>  Ja nad läksid teele; aga hirm Jumala ees lasus ümberkaudseil linnadel ja need ei ajanud taga Jaakobi poegi. </p>
<p id="v6"><sup><small>6</small></sup>  Ja Jaakob jõudis Luusi, see on Peetelisse Kaananimaal, tema ja kogu rahvas, kes oli koos temaga. </p>
<p id="v7"><sup><small>7</small></sup>  Ja ta ehitas sinna altari ning pani sellele paigale nimeks „Peeteli Jumal”, sest seal oli Jumal ennast temale ilmutanud, kui ta põgenes oma venna eest. </p>
<p id="v8"><sup><small>8</small></sup>  Aga Deboora, Rebeka imetaja, suri, ja ta maeti ühe tamme alla allpool Peetelit, ja sellele pandi nimeks Nututamm. </p>
<p id="v9"><sup><small>9</small></sup>  Ja Jumal ilmutas ennast taas Jaakobile, kui see Mesopotaamiast tuli, ja õnnistas teda. </p>
<p id="v10"><sup><small>10</small></sup>  Ja Jumal ütles temale: „Jaakob on su nimi. Ärgu hüütagu su nime enam Jaakobiks, vaid su nimi olgu Iisrael!” Ja ta pani temale nimeks Iisrael. </p>
<p id="v11"><sup><small>11</small></sup>  Ja Jumal ütles temale: „Mina olen Kõigeväeline Jumal. Ole viljakas ja paljune! Sinust saab rahvas, jah, rahvaste hulk, ja sinu niudeist tulevad kuningad. <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  Ja maa, mille ma andsin Aabrahamile ja Iisakile, ma annan sinule; ka sinu soole pärast sind ma annan selle maa.” </p>
<p id="v13"><sup><small>13</small></sup>  Ja Jumal läks tema juurest üles paigast, kus ta temaga oli rääkinud. </p>
<p id="v14"><sup><small>14</small></sup>  Ja Jaakob püstitas samba sinna paika, kus ta temaga oli rääkinud, kivisamba, ja kallas selle peale joogiohvri ning valas õli. </p>
<p id="v15"><sup><small>15</small></sup>  Ja Jaakob nimetas paiga, kus Jumal temaga oli rääkinud, Peeteliks. </p>
<p id="v16"><sup><small>16</small></sup>  Siis nad läksid Peetelist teele. Aga kui veel tükk maad oli minna Efratani, pidi Raahel sünnitama, ja tal oli raske sünnitus. </p>
<p id="v17"><sup><small>17</small></sup>  Tema raske sünnituse ajal ütles aitajanaine temale: „Ära karda, sest ka seekord on sul poeg!” </p>
<p id="v18"><sup><small>18</small></sup>  Ja kui ta hing oli välja minemas, sest varsti ta surigi, pani ta temale nimeks Ben-Ooni; aga tema isa kutsus teda Benjaminiks. </p>
<p id="v19"><sup><small>19</small></sup>  Ja Raahel suri ning ta maeti Efrata tee äärde, see on Petlemma. </p>
<p id="v20"><sup><small>20</small></sup>  Ja Jaakob püstitas tema hauale samba; see Raaheli hauasammas on alles tänapäevani. </p>
<p id="v21"><sup><small>21</small></sup>  Ja Iisrael läks teele ning lõi oma telgi üles teisele poole Karjatorni. </p>
<p id="v22"><sup><small>22</small></sup>  Ja kui Iisrael elas seal maal, juhtus, et Ruuben läks ja magas oma isa liignaise Billa juures. Ja Iisrael sai sellest kuulda ja see oli paha tema silmis. </p>
<p id="v23"><sup><small>23</small></sup>  Jaakobil oli kaksteist poega; Lea pojad: Ruuben, Jaakobi esmasündinu, Siimeon, Leevi, Juuda, Issaskar ja Sebulon; </p>
<p id="v24"><sup><small>24</small></sup>  Raaheli pojad: Joosep ja Benjamin; </p>
<p id="v25"><sup><small>25</small></sup>  Billa, Raaheli teenija pojad: Daan ja Naftali; </p>
<p id="v26"><sup><small>26</small></sup>  Silpa, Lea teenija pojad: Gaad ja Aaser. Need olid Jaakobi pojad, kes sündisid temale Mesopotaamias. </p>
<p id="v27"><sup><small>27</small></sup>  Ja Jaakob jõudis oma isa Iisaki juurde Mamresse, Kirjat-Arbasse, see on Hebronisse, kus Aabraham ja Iisak olid võõrastena elanud. </p>
<p id="v28"><sup><small>28</small></sup>  Ja Iisaki elupäevi oli sada kaheksakümmend aastat. </p>
<p id="v29"><sup><small>29</small></sup>  Siis Iisak heitis hinge ja suri; ta koristati oma rahva juurde, vana ja elatanud; ta pojad Eesav ja Jaakob matsid tema. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Genesis/34">Esimene Moosese raamat - Peatükk 34</a></td>
        <td><a href="/et/Bible/Genesis/Index">Indeks</a></td>
        <td><a href="/et/Bible/Genesis/36">Esimene Moosese raamat - Peatükk 36</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 35:11 <i>Isa ihu</i>: <a href="/et/The_Urantia_Book/74#p7_8">Ur 74:7.8</a>.  <i>1. osa: Kõigevägevam</i>: <a href="/et/The_Urantia_Book/96#p5_7">Ur 96:5.7</a>. </li>
</ol>
</div>
