<!--
title: Esimene Moosese raamat - Peatükk 45
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Genesis/44">Esimene Moosese raamat - Peatükk 44</a></td>
        <td><a href="/et/Bible/Genesis/Index">Indeks</a></td>
        <td><a href="/et/Bible/Genesis/46">Esimene Moosese raamat - Peatükk 46</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Siis Joosep ei suutnud enam enese üle valitseda kõigi nende ees, kes ta juures seisid, ja ta hüüdis: „Minge kõik mu juurest ära!” Ja ükski ei seisnud tema juures, kui Joosep ennast vendadele tunda andis. </p>
<p id="v2"><sup><small>2</small></sup>  Ja ta puhkes valjusti nutma, nii et Egiptus seda kuulis ja kuulis vaarao koda. </p>
<p id="v3"><sup><small>3</small></sup>  Ja Joosep ütles oma vendadele: „Mina olen Joosep! Kas mu isa veel elab?” Aga vennad ei suutnud temale vastata, nõnda hirmunud olid nad tema palge ees. </p>
<p id="v4"><sup><small>4</small></sup>  Siis ütles Joosep oma vendadele: „Astuge ligemale!” Ja nad astusid ligemale ning ta ütles: ”Mina olen Joosep, teie vend, kelle te müüsite Egiptusesse. </p>
<p id="v5"><sup><small>5</small></sup>  Aga nüüd ärge kurvastage ja ärgu süttigu teil isekeskis viha, et müüsite mind siia, sest teie elu säilitamiseks läkitas Jumal mind eele. </p>
<p id="v6"><sup><small>6</small></sup>  Sest kaks aastat on olnud nüüd nälg maal ja on veel viis aastat, mil ei ole kündi ega lõikust. </p>
<p id="v7"><sup><small>7</small></sup>  Seepärast Jumal läkitas mind teie eele kindlustama teile järeltulijaid maa peal ja hoidma teid elus, pääsemiseks paljudele. </p>
<p id="v8"><sup><small>8</small></sup>  Niisiis ei ole teie mind läkitanud siia, vaid Jumal, ja tema on mind pannud vaaraole isaks ja isandaks kogu ta kojale ning valitsejaks kogu Egiptusemaale. </p>
<p id="v9"><sup><small>9</small></sup>  Tõtake ja minge mu isa juurde ning öelge temale: Nõnda ütleb su poeg Joosep: Jumal on mind pannud isandaks kogu Egiptusele. Tule minu juurde, ära viivita! </p>
<p id="v10"><sup><small>10</small></sup>  Sa võid elada Gooseni maakonnas ja olla mu läheduses, sina ja su pojad ja su poegade pojad, ja su lambad, kitsed ja veised ja kõik, mis sul on. </p>
<p id="v11"><sup><small>11</small></sup>  Ma hoolitsen seal sinu eest, kuna veel viis aastat on näljahäda, et ei jääks vaeseks sina ega su pere ega keegi, kes sul on. </p>
<p id="v12"><sup><small>12</small></sup>  Ja vaata, te näete oma silmaga, samuti näeb mu vend Benjamin oma silmaga, et ma tõepoolest ise teiega räägin. </p>
<p id="v13"><sup><small>13</small></sup>  Jutustage mu isale kõigest minu aust Egiptuses ja kõigest, mida olete näinud, ja tõtake ning tooge mu isa siia!” </p>
<p id="v14"><sup><small>14</small></sup>  Siis ta langes oma vennale Benjaminile kaela ja nuttis, ja Benjamin nuttis tema kaela ümber. </p>
<p id="v15"><sup><small>15</small></sup>  Ja ta andis suud kõigile oma vendadele ning nuttis üheskoos nendega; ja seejärel ta vennad rääkisid temaga. </p>
<p id="v16"><sup><small>16</small></sup>  Kuuldus kostis ka vaarao kotta, et Joosepi vennad olid tulnud, ja see oli hea vaarao silmis ja tema sulaste silmis. </p>
<p id="v17"><sup><small>17</small></sup>  Ja vaarao ütles Joosepile: „Ütle oma vendadele: Tehke nõnda: koormake oma veoloomad ja minge Kaananimaale, </p>
<p id="v18"><sup><small>18</small></sup>  võtke oma isa ja oma pered ning tulge minu juurde, siis ma annan teile Egiptusemaa parimat ja te saate süüa maa rasva! </p>
<p id="v19"><sup><small>19</small></sup>  Ja sul tuleb anda käsk: Tehke nõnda - võtke endile Egiptusemaalt vankrid väetite laste ja naiste jaoks ja tooge oma isa ning tulge! </p>
<p id="v20"><sup><small>20</small></sup>  Teie silm ärgu kurvastagu teie asjade pärast, sest parim kogu Egiptusemaal peab olema teie päralt!” </p>
<p id="v21"><sup><small>21</small></sup>  Ja Iisraeli pojad tegid nõnda ja Joosep andis neile vaarao käsu peale vankrid, samuti andis ta neile teemoona. <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  Ta andis neile kõigile peoriided, aga Benjaminile andis ta kolmsada hõbeseeklit ja viied peoriided. </p>
<p id="v23"><sup><small>23</small></sup>  Samuti läkitas ta oma isale kümme eeslit, kes olid koormatud Egiptuse parimate kaupadega, ja kümme emaeeslit, kes kandsid vilja, leiba ja moona ta isale teekonna tarvis. </p>
<p id="v24"><sup><small>24</small></sup>  Siis ta saatis oma vennad minema ja nad läksid. Ja ta ütles neile: „Teel ärge riielge!” </p>
<p id="v25"><sup><small>25</small></sup>  Ja nad läksid ära Egiptusest ning tulid Kaananimaale oma isa Jaakobi juurde. </p>
<p id="v26"><sup><small>26</small></sup>  Ja nad jutustasid temale ning ütlesid: „Joosep elab alles, ta on nimelt kogu Egiptusemaa valitseja!” Aga ta süda jäi külmaks, sest ta ei uskunud neid. </p>
<p id="v27"><sup><small>27</small></sup>  Siis nad jutustasid temale kõigest, mis Joosep nendega oli rääkinud. Ja kui ta nägi vankreid, mis Joosep oli läkitanud teda ära tooma, siis nende isa Jaakobi vaim elustus taas. </p>
<p id="v28"><sup><small>28</small></sup>  Ja Iisrael ütles: „Küllalt! Mu poeg Joosep elab alles! Ma tahan minna ja teda näha, enne kui suren!” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Genesis/44">Esimene Moosese raamat - Peatükk 44</a></td>
        <td><a href="/et/Bible/Genesis/Index">Indeks</a></td>
        <td><a href="/et/Bible/Genesis/46">Esimene Moosese raamat - Peatükk 46</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 45:21 <i>Iisraeli lapsed</i>: <a href="/et/The_Urantia_Book/96#p2_3">Ur 96:2.3</a>. </li>
</ol>
</div>
