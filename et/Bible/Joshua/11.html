<!--
title: Joosua raamat - Peatükk 11
description: 
published: true
date: 2022-10-6T9:46:8Z
tags: bible, bible—joshua
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Joshua/10">Joosua raamat - Peatükk 10</a></td>
        <td><a href="/et/Bible/Joshua/Index">Indeks</a></td>
        <td><a href="/et/Bible/Joshua/12">Joosua raamat - Peatükk 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Kui Jaabin, Haasori kuningas, seda kuulis, siis ta läkitas sõna Maadoni kuningale Joobabile ja Simroni kuningale ja Aksafi kuningale, </p>
<p id="v2"><sup><small>2</small></sup>  ja kuningaile, kes olid põhja pool mäestikus ja lagendikul Kinneretist lõunas, ja madalikul ja Doori mäeseljakuil lääne pool, </p>
<p id="v3"><sup><small>3</small></sup>  kaananlastele ida ja lääne pool, ja emorlastele, hettidele, perislastele ja jebuuslastele mäestikus, ja hiivlastele Hermoni jalamil Mispamaal. </p>
<p id="v4"><sup><small>4</small></sup>  Need läksid välja ja koos nendega kõik nende sõjaleerid, palju rahvast, nii palju nagu liiva mererannas, ja väga palju hobuseid ja sõjavankreid. </p>
<p id="v5"><sup><small>5</small></sup>  Kõik need kuningad kogunesid ja tulid ning lõid üheskoos leeri üles Meeromi vee äärde, et sõdida Iisraeli vastu. </p>
<p id="v6"><sup><small>6</small></sup>  Aga Issand ütles Joosuale: „Ära karda neid, sest homme sel ajal annan ma need kõik lööduina Iisraeli kätte; raiu katki nende hobuste õndlad ja põleta tulega nende sõjavankrid!” </p>
<p id="v7"><sup><small>7</small></sup>  Ja Joosua ning koos temaga kõik ta sõjamehed tulid ootamatult nende vastu Meeromi vee ääres ja tungisid neile kallale. </p>
<p id="v8"><sup><small>8</small></sup>  Ja Issand andis nad Iisraeli kätte, ja nemad lõid neid ning ajasid taga kuni suure Siidonini, ja kuni Misrefot-Maimini, ja kuni Mispa oruni ida pool; ja nad lõid neid, kuni neile ei jäänud ainsatki pääsenut. </p>
<p id="v9"><sup><small>9</small></sup>  Ja Joosua talitas nendega nõnda, nagu Issand temale oli öelnud: ta raius katki nende hobuste õndlad ja põletas tulega nende sõjavankrid. </p>
<p id="v10"><sup><small>10</small></sup>  Ja Joosua läks selsamal ajal tagasi ning vallutas Haasori ja lõi selle kuninga mõõgateraga maha, sest Haasor oli varem kõigi nende kuningriikide pealinn. </p>
<p id="v11"><sup><small>11</small></sup>  Ja nad lõid mõõgateraga maha kõik hingelised, kes seal olid, hävitades need sootuks; ühtegi elavat olendit ei jäänud järele, ja ta põletas Haasori tulega. </p>
<p id="v12"><sup><small>12</small></sup>  Ja kõik nende kuningate linnad ja kõik nende kuningad sai Joosua oma valdusesse ja ta lõi neid mõõgateraga, hävitades need sootuks, nõnda nagu Mooses, Issanda sulane, oli käskinud. </p>
<p id="v13"><sup><small>13</small></sup>  Ühtegi neist linnadest, mis asusid mägedes, Iisrael ei põletanud, peale Haasori, mille Joosua põletas. </p>
<p id="v14"><sup><small>14</small></sup>  Ja kõik neist linnadest saadava saagi ja karjad riisusid Iisraeli lapsed endile, lüües mõõgateraga maha ainult kõik inimesed, kuni nad olid need hävitanud; nad ei jätnud alles ainsatki hinge. </p>
<p id="v15"><sup><small>15</small></sup>  Nõnda nagu Issand oli käskinud oma sulast Moosest, nõnda oli Mooses käskinud Joosuat ja nõnda Joosua tegi; ta ei kaotanud sõnagi kõigest, milleks Issand oli Moosesele käsu andnud. </p>
<p id="v16"><sup><small>16</small></sup>  Nõnda võttis Joosua kogu selle maa mäestiku ja kogu Lõunamaa, ja kogu Goosenimaa, ja madalmaa ja lagendiku, ja Iisraeli mäestiku ja madaliku, </p>
<p id="v17"><sup><small>17</small></sup>  alates Paljasmäest, mis tõuseb Seiri suunas, kuni Baal-Gaadini Liibanoni orus Hermoni mäe all; ja kõik nende kuningad sai ta oma valdusesse, lõi neid ja surmas nad. </p>
<p id="v18"><sup><small>18</small></sup>  Kaua aega pidas Joosua sõda kõigi nende kuningatega. </p>
<p id="v19"><sup><small>19</small></sup>  Ei olnud muud linna, kes oleks teinud rahu Iisraeli lastega, peale hiivlastega asustatud Gibeoni; nad võitsid kõiki sõjaga. </p>
<p id="v20"><sup><small>20</small></sup>  Sest see olenes Issandast, kes tegi nende südamed kangeks, nõnda et nad tulid sõdima Iisraeli vastu, et neid hävitataks sootuks, ilma et neile armu antaks, vaid just hävitataks, nagu Issand oli Moosesele käsu andnud. </p>
<p id="v21"><sup><small>21</small></sup>  Ja sel ajal tuli Joosua ning hävitas anaklased mäestikust, Hebronist, Debirist, Anabist, kogu Juuda mäestikust; ja kogu Iisraeli mäestikust; Joosua hävitas nad sootuks koos nende linnadega. </p>
<p id="v22"><sup><small>22</small></sup>  Iisraeli laste maale ei jäänud anaklasi; neid jäi ainult Assasse, Gatti ja Asdodisse. </p>
<p id="v23"><sup><small>23</small></sup>  Ja Joosua võttis kogu maa, just nagu Issand oli Moosesele öelnud; ja Joosua andis selle Iisraelile pärisosaks osade viisi, vastavalt nende suguharudele. Ja maa puhkas sõjast. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Joshua/10">Joosua raamat - Peatükk 10</a></td>
        <td><a href="/et/Bible/Joshua/Index">Indeks</a></td>
        <td><a href="/et/Bible/Joshua/12">Joosua raamat - Peatükk 12</a></td>
      </tr>
    </tbody>
  </table>
</figure>
