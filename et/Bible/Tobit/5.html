<!--
title: Toobit - Peatükk 5
description: 
published: true
date: 2022-8-25T15:46:36Z
tags: 
editor: ckeditor
dateCreated: 2022-8-25T15:46:36Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/et/Bible/Tobit/4">Toobit - Peatükk 4</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/et/Bible/Tobit/Index">Indeks</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/et/Bible/Tobit/6">Toobit - Peatükk 6</a></td>
      </tr>
    </tbody>
  </table>
</figure>
<h2> Tobias läheb teele koos Raafaeliga </h2>
<p id="v1"><sup><small>1</small></sup>  Tobias vastas temale, üteldes: „Isa, ma teen kõik, nõnda nagu  sa mind oled käskinud! </p>
<p id="v2"><sup><small>2</small></sup>  Aga kuidas ma raha kätte saan, mina ju teda ei tunne?” </p>
<p id="v3"><sup><small>3</small></sup>  Siis ta andis temale võlakirja ja ütles: „Otsi enesele inimene,  kes reisiks koos sinuga, ja mina maksan temale palka, kuni ma elan.  Mine ja too raha ära!” </p>
<p id="v4"><sup><small>4</small></sup>  Ta läks nüüd otsima üht niisugust inimest ja leidis Raafaeli, kes  oli ingel, mida tema aga ei teadnud. </p>
<p id="v5"><sup><small>5</small></sup>  Tobias küsis temalt: „Kas ma võin koos sinuga reisida Meedia  Ragausse, ja kas sina neid paiku tunned?” </p>
<p id="v6"><sup><small>6</small></sup>  Ja ingel vastas temale: „Ma reisin koos sinuga; ma tunnen teed ja  olen ööbinud meie venna Gabaeli juures.” </p>
<p id="v7"><sup><small>7</small></sup>  Tobias ütles siis temale: „Oota mind, ma räägin seda oma  isale!” </p>
<p id="v8"><sup><small>8</small></sup>  Ta vastas: „Mine, aga ära jää kauaks!” </p>
<p id="v9"><sup><small>9</small></sup>  Ja ta läks ning ütles isale: „Vaata, ma leidsin ühe, kes minuga  kaasa tuleb.” Isa aga ütles: „Kutsu ta minu juurde, et saaksin teada,  missugusest suguharust ta on ja kas ta on sulle usaldusväärne  teekaaslane!” </p>
<p id="v10"><sup><small>10</small></sup>  Siis ta kutsus tema, ja tema astus sisse ning nad teretasid  teineteist. </p>
<p id="v11"><sup><small>11</small></sup>  Toobit küsis temalt: „Vend, missugusest suguharust ja  missugusest perekonnast sa oled? Ütle mulle seda!” </p>
<p id="v12"><sup><small>12</small></sup>  Ja ta vastas temale: „Kas sa otsid suguharu ja perekonda või  palgalist, kes koos sinu pojaga teele läheks?” Ja Toobit kostis:  „Vend, ma tahan teada saada sinu päritolu ja sinu nime!” </p>
<p id="v13"><sup><small>13</small></sup>  Ta vastas: „Mina olen Asarja, suure Ananja poeg sinu vendade  hulgast.” </p>
<p id="v14"><sup><small>14</small></sup>  Siis Toobit ütles temale: „Ole terve tulemast, vend! Ära ole  minu peale pahane, et uurisin sinu suguharu ja tahtsin teada saada  sinu perekonnast! Sina juhtudki olema minu vend, heast ja kuulsast  soost. Sest mina õppisin tundma Ananjat ja Joonatani, suure Simei  poegi, kui me koos läksime Jeruusalemma palvetama, viies  esmasündinuid ja kümniseid saagist. Nemad ei olnud langenud meie  vendade eksimusse. Sa oled heast juurest, vend! </p>
<p id="v15"><sup><small>15</small></sup>  Aga ütle mulle, kui suure tasu pean sulle andma? Drahm päevas,  ja mis muidu veel sinule ja minu pojale tarvis on? </p>
<p id="v16"><sup><small>16</small></sup>  Ma annan su palgale lisa, kui tervisega tagasi tulete!” </p>
<p id="v17"><sup><small>17</small></sup>  Nõnda nad leppisidki kokku. Ja isa ütles Tobiasele:  „Valmistu  teekonnaks ja mingu see korda!” Ja tema poeg valmistus teekonnaks.  Isa ütles temale: „Mine koos selle inimesega! Aga Jumal, kes taevas  elab, andku teile head teed ja tema ingel mingu koos teiega!” Siis  mõlemad läksid välja, et teele minna, ja noormehe koer läks nendega  kaasa. </p>
<p id="v18"><sup><small>18</small></sup>  Aga tema ema Hanna nuttis ja ütles Toobitile: „Miks sa meie poja  ära saatsid? Eks ta ole ju otsekui meie tugi, kui ta meie nähes  tuleb ja läheb? </p>
<p id="v19"><sup><small>19</small></sup>  Raha ärgu tulgu rahale lisaks, vaid see jäägu meie poja  lunarahaks! </p>
<p id="v20"><sup><small>20</small></sup>  Sest mis Issand on meile elamiseks andnud, sellest meile  jätkub.” </p>
<p id="v21"><sup><small>21</small></sup>  Aga Toobit ütles temale: „Ära muretse, õde! Ta tuleb tervisega  tagasi ja sinu silmad saavad teda näha. </p>
<p id="v22"><sup><small>22</small></sup>  Sest hea ingel saadab teda ning tema teekond läheb korda ja ta  tuleb tervisega tagasi.” </p>
<p id="v23"><sup><small>23</small></sup>  Siis ta enam ei nutnud. </p>
