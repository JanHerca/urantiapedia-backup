<!--
title: Esimene Saamueli raamat - Peatükk 12
description: 
published: true
date: 2022-10-6T9:46:8Z
tags: bible, bible—1 samuel
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/1_Samuel/11">Esimene Saamueli raamat - Peatükk 11</a></td>
        <td><a href="/et/Bible/1_Samuel/Index">Indeks</a></td>
        <td><a href="/et/Bible/1_Samuel/13">Esimene Saamueli raamat - Peatükk 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Siis ütles Saamuel kogu Iisraelile: „Ennäe, ma olen kuulnud teie häält kõiges, mis te olete mulle öelnud, ja olen pannud kuninga teie üle valitsema. </p>
<p id="v2"><sup><small>2</small></sup>  Ja nüüd, vaata, kuningas käibki teie ees. Ma ise olen läinud vanaks ja halliks, on ju mu pojadki, näe, teie juures. Aga ma olen käinud teie ees oma noorusest tänapäevani. </p>
<p id="v3"><sup><small>3</small></sup>  Siin ma olen! Tunnistage minu vastu Issanda ja tema võitu ees: kelle härja ma olen võtnud? Või kelle eesli ma olen võtnud? Või keda ma olen rõhunud, kellele liiga teinud? Või kelle käest ma olen võtnud meelehead, et sellega petta oma silmi? Ma siis tasun teile!” </p>
<p id="v4"><sup><small>4</small></sup>  Nad vastasid: „Sa ei ole meid rõhunud ega meile liiga teinud, ja sa ei ole kellegi käest midagi võtnud.” </p>
<p id="v5"><sup><small>5</small></sup>  Siis ta ütles neile: „Issand on tunnistajaks teie vastu ja tema võitu on tunnistajaks tänasel päeval, et teie ei ole mu käest midagi leidnud.„ Ja nad vastasid: ”Tema on tunnistaja.” </p>
<p id="v6"><sup><small>6</small></sup>  Ja Saamuel ütles rahvale: „Tunnistaja on Issand, kes kutsus Moosese ja Aaroni ja kes tõi teie vanemad ära Egiptusemaalt. </p>
<p id="v7"><sup><small>7</small></sup>  Nüüd astuge ette ja ma lähen teiega kohtusse Issanda ees kõigi Issanda õiglaste tegude pärast, mis ta teile ja teie vanemaile on teinud! </p>
<p id="v8"><sup><small>8</small></sup>  Kui Jaakob oli tulnud Egiptusesse ja teie vanemad kisendasid Issanda poole, siis läkitas Issand Moosese ja Aaroni ja nemad tõid teie vanemad ära Egiptusest ning asustasid nad sellesse paika. </p>
<p id="v9"><sup><small>9</small></sup>  Aga nad unustasid Issanda, oma Jumala, ja tema andis nad Haasori väepealiku Siisera, vilistite ja Moabi kuninga kätte ja need sõdisid nende vastu. </p>
<p id="v10"><sup><small>10</small></sup>  Siis nad kisendasid Issanda poole ja ütlesid: Me oleme pattu teinud, et jätsime maha Issanda ning teenisime baale ja astartesid; aga päästa meid nüüd meie vaenlaste käest, siis me teenime sind! <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  Ja Issand läkitas Jerubbaali, Bedani, Jefta ja Saamueli ning päästis teid teie ümberkaudsete vaenlaste käest ja te võisite elada julgesti. </p>
<p id="v12"><sup><small>12</small></sup>  Aga kui te nägite, et ammonlaste kuningas Naahas tuli teie vastu, siis te ütlesite mulle: Ei! Meie üle valitsegu kuningas! Kuigi Issand, teie Jumal oli teie kuningas. </p>
<p id="v13"><sup><small>13</small></sup>  Ja nüüd, vaata, siin on kuningas, kelle te olete valinud, keda te nõudsite. Jah, näe, Issand on andnud teile kuninga. </p>
<p id="v14"><sup><small>14</small></sup>  Kui te kardate Issandat ja teenite teda ja kuulate tema häält ega tõrgu Issanda käsu vastu, siis te jääte elama, niihästi teie kui kuningas, kes valitseb teie üle pärast Issandat, teie Jumalat. </p>
<p id="v15"><sup><small>15</small></sup>  Aga kui te ei kuula Issanda häält ja tõrgute Issanda käsu vastu, siis on Issanda käsi teie vastu, nõnda nagu ta oli teie vanemate vastu. </p>
<p id="v16"><sup><small>16</small></sup>  Astuge nüüd ette ja vaadake seda suurt tegu, mis Issand teeb teie silme ees! </p>
<p id="v17"><sup><small>17</small></sup>  Eks ole nüüd nisulõikuse aeg? Aga mina hüüan Issanda poole, et ta annaks äikest ja vihma, et te mõistaksite ja näeksite, kui suur on Issanda silmis teie pahategu, mis te olete teinud, nõudes enestele kuningat.” <sup id="cite2"><a href="#fn2">[2]</a></sup></p>
<p id="v18"><sup><small>18</small></sup>  Ja Saamuel hüüdis Issanda poole ning Issand andis selsamal päeval äikest ja vihma. Siis kogu rahvas kartis väga Issandat ja Saamueli. </p>
<p id="v19"><sup><small>19</small></sup>  Ja kogu rahvas ütles Saamuelile: „Palu oma sulaste eest Issandat, oma Jumalat, et me ei sureks, sest me oleme lisanud kõigile oma pattudele veel selle pahateo, et nõudsime enestele kuningat!” </p>
<p id="v20"><sup><small>20</small></sup>  Ja Saamuel ütles rahvale: „Ärge kartke! Te olete küll teinud kõike seda kurja, ometi ärge taganege Issanda järelt, vaid teenige Issandat kõigest südamest! </p>
<p id="v21"><sup><small>21</small></sup>  Ärge taganege järgnema tühiseile jumalaile, kes ei too kasu ega päästa, sellepärast et need on tühised! </p>
<p id="v22"><sup><small>22</small></sup>  Sest Issand ei jäta maha oma rahvast oma suure nime pärast, vaid Issand on otsustanud teha teid enesele rahvaks. <sup id="cite3"><a href="#fn3">[3]</a></sup></p>
<p id="v23"><sup><small>23</small></sup>  Ka mina ise - jäägu see minust kaugele! - teeksin pattu Issanda vastu, kui ma lakkaksin palvetamast teie eest. Mina aga tahan teile õpetada head ja õiget teed. </p>
<p id="v24"><sup><small>24</small></sup>  Kartke ainult Issandat ja teenige teda ustavalt kõigest südamest, sest vaadake, mis suuri asju ta teile on teinud! </p>
<p id="v25"><sup><small>25</small></sup>  Aga kui te ikkagi teete kurja, siis te hukkute, niihästi teie ise kui teie kuningas.” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/1_Samuel/11">Esimene Saamueli raamat - Peatükk 11</a></td>
        <td><a href="/et/Bible/1_Samuel/Index">Indeks</a></td>
        <td><a href="/et/Bible/1_Samuel/13">Esimene Saamueli raamat - Peatükk 13</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 12:10 <i>konkureerivad „jumalad“ Baal, Ashtaroth</i>: <a href="/et/The_Urantia_Book/95#p1_3">Ur 95:1.3</a>.  <i>Ashtoreth</i>: <a href="/et/The_Urantia_Book/95#p1_7">Ur 95:1.7</a>. </li>
  <li id="fn2"><a href="#cite2">↑</a> 12:17-18 <i>Soovimatu vihm</i>: <a href="/et/The_Urantia_Book/85#p4_3">Ur 85:4.3</a>. </li>
  <li id="fn3"><a href="#cite3">↑</a> 12:22 <i>Ta ei hülga</i>: <a href="/et/The_Urantia_Book/3#p1_4">Ur 3:1.4</a>.  <i>Issand ei hülga rahvast</i>: <a href="/et/The_Urantia_Book/97#p1_5">Ur 97:1.5</a>. </li>
</ol>
</div>
