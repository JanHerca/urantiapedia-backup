<!--
title: Kolmas Moosese raamat - Peatükk 20
description: 
published: true
date: 2022-10-6T9:46:8Z
tags: bible, bible—leviticus
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Leviticus/19">Kolmas Moosese raamat - Peatükk 19</a></td>
        <td><a href="/et/Bible/Leviticus/Index">Indeks</a></td>
        <td><a href="/et/Bible/Leviticus/21">Kolmas Moosese raamat - Peatükk 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Issand rääkis Moosesega, öeldes: </p>
<p id="v2"><sup><small>2</small></sup>  „Ütle Iisraeli lastele: Iga Iisraeli last või võõrast, kes asub Iisraelis, kes annab mõne oma lastest Moolokile, karistatagu surmaga; maa rahvas peab tema kividega surnuks viskama! <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Mina ise pööran oma palge selle mehe vastu ja hävitan tema ta rahva seast, sellepärast et ta on andnud oma lapse Moolokile, millega ta on roojastanud minu pühamut ja on teotanud minu püha nime. </p>
<p id="v4"><sup><small>4</small></sup>  Kui maa rahvas niisuguse mehe puhul, kes annab oma lapse Moolokile, oma silmad tõesti kinni pigistab teda surmamata, </p>
<p id="v5"><sup><small>5</small></sup>  siis pööran mina ise oma palge niisuguse mehe ja tema suguvõsa vastu ning hävitan nende rahva seast tema ja kõik, kes hoora viisil teda järgides on hoora viisil järginud Moolokit. </p>
<p id="v6"><sup><small>6</small></sup>  Kui keegi pöördub vaimude ja „teadjate” poole, järgides neid hoora viisil, siis pööran mina oma palge niisuguse inimese vastu ja hävitan tema ta rahva seast. </p>
<p id="v7"><sup><small>7</small></sup>  Pühitsege endid ja olge pühad, sest mina olen Issand, teie Jumal! </p>
<p id="v8"><sup><small>8</small></sup>  Pidage minu seadlusi ja tehke nende järgi! Mina olen Issand, kes teid pühitseb! </p>
<p id="v9"><sup><small>9</small></sup>  Kes iganes neab oma isa ja ema, seda karistatagu surmaga: ta on neednud oma isa ja ema, ta peal on veresüü! </p>
<p id="v10"><sup><small>10</small></sup>  Meest, kes abielu rikub abielunaisega, meest, kes abielu rikub oma ligimese naisega, abielurikkujat meest ja abielurikkujat naist karistatagu surmaga! </p>
<p id="v11"><sup><small>11</small></sup>  Mees, kes magab oma isa naise juures, paljastab oma isa häbeme; neid mõlemaid karistatagu surmaga, nende peal on veresüü! </p>
<p id="v12"><sup><small>12</small></sup>  Kui keegi magab oma miniaga, siis karistatagu mõlemaid surmaga; nad on teinud hirmsat asja, nende peal on veresüü! </p>
<p id="v13"><sup><small>13</small></sup>  Kui mees magab mehega, nagu magatakse naise juures, siis on nad mõlemad teinud jäledust; neid karistatagu surmaga, nende peal on veresüü! </p>
<p id="v14"><sup><small>14</small></sup>  Kui keegi võtab naise koos ta emaga, siis on see häbitegu: tema ja need põletatagu tulega, et see häbitegu ei jääks teie sekka! </p>
<p id="v15"><sup><small>15</small></sup>  Meest, kes ühtib loomaga, karistatagu surmaga ja loom tapetagu! </p>
<p id="v16"><sup><small>16</small></sup>  Kui naine ligineb mõnele loomale, et sellega paarituda, siis tapa naine ja loom: neid karistatagu surmaga, nende peal on veresüü! </p>
<p id="v17"><sup><small>17</small></sup>  Kui mees võtab oma õe, oma isa tütre või oma ema tütre ja vaatab tema häbet ja õde vaatab tema häbet, siis on see häbitegu ja nad hävitatagu oma rahva laste silma eest: ta on paljastanud oma õe häbeme, ta kandku oma patusüüd! </p>
<p id="v18"><sup><small>18</small></sup>  Kui mees magab naise juures, kellel on kuuveri, ja paljastab tema häbeme, avab tema lätte ja naine paljastab oma verelätte, siis hävitatagu mõlemad oma rahva seast! </p>
<p id="v19"><sup><small>19</small></sup>  Ära võta paljaks oma ema õe ja oma isa õe häbet, sest kes nõnda teeb, paljastab oma sugulase: nad kandku oma patusüüd! </p>
<p id="v20"><sup><small>20</small></sup>  Kui mees magab oma lelle naise juures, siis ta on paljastanud oma lelle häbeme: nad kandku oma pattu, nad surgu lasteta! </p>
<p id="v21"><sup><small>21</small></sup>  Kui mees võtab oma venna naise, siis see ei ole puhas asi; ta on paljastanud oma venna häbeme, nad peavad jääma lapsetuks! </p>
<p id="v22"><sup><small>22</small></sup>  Pidage seepärast kõiki mu määrusi ja kõiki mu seadlusi ning tehke nende järgi, et see maa, kuhu ma teid viin elama, ei sülitaks teid välja! </p>
<p id="v23"><sup><small>23</small></sup>  Te ei tohi käia selle rahva seaduste järgi, kelle ma ajan ära teie eest, sest nemad on teinud kõike seda ja on saanud mulle vastikuks! </p>
<p id="v24"><sup><small>24</small></sup>  Aga mina ütlen teile: Te pärite nende maa ja mina annan selle teile pärandiks, maa, mis piima ja mett voolab. Mina olen Issand, teie Jumal, kes teid on eraldanud teistest rahvastest! </p>
<p id="v25"><sup><small>25</small></sup>  Tehke siis vahet puhta ja roojase looma vahel ning roojase ja puhta linnu vahel, ja ärge tehke endid põlastusväärseiks loomadega ja lindudega ja kõigi maa peal roomajatega, keda ma teile olen eraldanud kui roojased! </p>
<p id="v26"><sup><small>26</small></sup>  Olge siis mulle pühad, sest mina, Issand, olen püha! Ma olen teid eraldanud teistest rahvastest, et te oleksite minu päralt. </p>
<p id="v27"><sup><small>27</small></sup>  Kui mehes või naises on „vaim„ või „tarkus”, siis karistatagu neid surmaga; nad visatagu kividega surnuks, nende peal on nende veresüü!” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Leviticus/19">Kolmas Moosese raamat - Peatükk 19</a></td>
        <td><a href="/et/Bible/Leviticus/Index">Indeks</a></td>
        <td><a href="/et/Bible/Leviticus/21">Kolmas Moosese raamat - Peatükk 21</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 20:2-5 <i>Konkureerivad "jumalad" Molech</i>: <a href="/et/The_Urantia_Book/95#p1_3">Ur 95:1.3</a>. </li>
</ol>
</div>
