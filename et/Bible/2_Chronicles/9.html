<!--
title: Teine Ajaraamat - Peatükk 9
description: 
published: true
date: 2023-11-8T20:21:2Z
tags: bible, bible—2 chronicles
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/et/Bible/2_Chronicles/8">
          <span class="mdi mdi-arrow-left-drop-circle"></span><span class="pl-2">Teine Ajaraamat - Peatükk 8</span>
        </a>
        </td>
        <td>
        <a href="/et/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/et/Bible/2_Chronicles/10">
          <span class="pr-2">Teine Ajaraamat - Peatükk 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Kui Seeba kuninganna kuulis Saalomoni kuulsusest, siis tuli ta Jeruusalemma Saalomoni mõistuküsimustega kimbutama; ta tuli väga suure saatjaskonnaga ja kaamelitega, kes kandsid palsameid, väga palju kulda ja kalliskive. Ja kui ta jõudis Saalomoni juurde, siis kõneles ta temaga kõigest, mis tal südame peal oli. </p>
<p id="v2"><sup><small>2</small></sup>  Aga Saalomon vastas kõigile tema küsimustele; ükski tema küsimus ei olnud Saalomonile liiga raske; ta suutis vastata kõigile. </p>
<p id="v3"><sup><small>3</small></sup>  Kui Seeba kuninganna nägi Saalomoni tarkust, ja koda, mille ta oli ehitanud, </p>
<p id="v4"><sup><small>4</small></sup>  rooga ta laual ja kuidas ta sulased istusid, tema teenrite teenimist ja nende riietust, tema joogikallajaid ja nende riietust ja tema ülesminemist, kuidas ta läks üles Issanda kotta, siis jäi ta otse hingetuks. </p>
<p id="v5"><sup><small>5</small></sup>  Ja ta ütles kuningale: „See kuuldus oli tõsi, mis ma oma maal kuulsin sinust ja su tarkusest. </p>
<p id="v6"><sup><small>6</small></sup>  Aga ma ei uskunud neid jutte mitte enne, kui ma tulin ja nägin oma silmaga; ja vaata, mulle ei olnud räägitud pooltki sinu suurest tarkusest. Sa ületasid kuulduse, mida ma olin kuulnud. </p>
<p id="v7"><sup><small>7</small></sup>  Õnnelikud on su mehed ja õnnelikud on need su sulased, kes seisavad alati su ees ja kuulevad su tarkust! </p>
<p id="v8"><sup><small>8</small></sup>  Kiidetud olgu Issand, su Jumal, kellele sa nõnda meeldisid, et ta pani su oma aujärjele kuningaks Issanda, su Jumala ees! Sellepärast, et su Jumal armastab Iisraeli ja tahab temale anda igavest püsi, on ta sind pannud neile kuningaks, et sa teeksid, mis on kohus ja õige.” </p>
<p id="v9"><sup><small>9</small></sup>  Ja ta andis kuningale sada kakskümmend talenti kulda ja väga palju palsameid ja kalliskive; iialgi enam ei ole olnud seesuguseid palsameid kui need, mis Seeba kuninganna andis kuningas Saalomonile. </p>
<p id="v10"><sup><small>10</small></sup>  Aga ka Huurami sulased ja Saalomoni sulased, kes tõid kulda Oofirist, tõid algumipuid ja kalliskive. </p>
<p id="v11"><sup><small>11</small></sup>  Ja kuningas tegi algumipuust trepid Issanda kojale ja kuningakojale, samuti kandleid ja naableid lauljaile; seesuguseid ei olnud Juudamaal enne nähtud. </p>
<p id="v12"><sup><small>12</small></sup>  Ja kuningas Saalomon andis Seeba kuningannale kõike, mida ta soovis ja palus, aga mitte seda, mis ta kuningale oli toonud; siis kuninganna pöördus ümber ja läks tagasi oma maale, tema ja ta sulased. </p>
<p id="v13"><sup><small>13</small></sup>  Ja kulla kaal, mis tuli Saalomoni kätte ühe aasta jooksul, oli kuussada kuuskümmend kuus talenti kulda, </p>
<p id="v14"><sup><small>14</small></sup>  lisaks see, mida tõid suurkaupmehed ja kaubitsejad; ka kõik Araabia kuningad ja maa asevalitsejad tõid Saalomonile kulda ja hõbedat. </p>
<p id="v15"><sup><small>15</small></sup>  Ja kuningas Saalomon valmistas kakssada kilpi taotud kullast, tarvitades kuussada seeklit taotud kulda üheks kilbiks; </p>
<p id="v16"><sup><small>16</small></sup>  ja kolmsada väiksemat kilpi taotud kullast, tarvitades kolmsada seeklit kulda üheks kilbiks; ja kuningas pani need Liibanonimetsakotta. </p>
<p id="v17"><sup><small>17</small></sup>  Ja kuningas valmistas suure elevandiluust aujärje ning kattis selle puhta kullaga. </p>
<p id="v18"><sup><small>18</small></sup>  Aujärjel oli kuus astet ja kullast jalajäri, mis oli kinnitatud aujärje külge; kummalgi pool istepaika olid käetoed ja kaks lõvi seisis käetugede kõrval. </p>
<p id="v19"><sup><small>19</small></sup>  Ja seal seisis kaksteist lõvi kuuel astmel kummalgi pool; seesugust pole valmistatud mitte üheski muus kuningriigis. </p>
<p id="v20"><sup><small>20</small></sup>  Ja kuningas Saalomoni kõik joogiriistad olid kullast, samuti olid Liibanonimetsakoja riistad puhtast kullast; hõbedat ei peetud Saalomoni ajal mikski, </p>
<p id="v21"><sup><small>21</small></sup>  sest kuningal oli laevu, mis käisid Tarsises Huurami sulastega; igal kolmandal aastal tulid Tarsise laevad, tuues kulda ja hõbedat, elevandiluud, pärdikuid ja paabulinde. </p>
<p id="v22"><sup><small>22</small></sup>  Ja kuningas Saalomon sai rikkuse ja tarkuse poolest suurimaks kõigist kuningaist maa peal. </p>
<p id="v23"><sup><small>23</small></sup>  Ja kõik maailma kuningad püüdsid näha saada Saalomoni palet, et kuulda tema tarkust, mille Jumal oli pannud tema südamesse. </p>
<p id="v24"><sup><small>24</small></sup>  Ja nad tõid igaüks oma anni: hõbe- ja kuldriistu, riideid, relvi, palsameid, hobuseid ja muulasid; nõnda aastast aastasse. </p>
<p id="v25"><sup><small>25</small></sup>  Ja Saalomonil oli neli tuhat latrit hobuste ja vankrite tarvis, ja kaksteist tuhat ratsanikku; ta paigutas need vankrilinnadesse ja kuninga juurde Jeruusalemma. </p>
<p id="v26"><sup><small>26</small></sup>  Ja ta valitses kõigi kuningate üle Frati jõest kuni vilistite maa ja Egiptuse piirini. </p>
<p id="v27"><sup><small>27</small></sup>  Ja kuningas hoolitses, et Jeruusalemmas oli hõbedat nagu kive, ja seedripuid nõnda palju nagu metsviigipuid Madalmaal. </p>
<p id="v28"><sup><small>28</small></sup>  Ja hobuseid toodi Saalomonile Egiptusest ja kõigist muudest maadest. </p>
<p id="v29"><sup><small>29</small></sup>  Ja muud Saalomoni lood, varasemad ja hilisemad, eks need ole kirja pandud prohvet Naatani „Kõnedes„, siilolase Ahija „Kuulutuses” ja nägija Jeddo ”Nägemustes Jerobeami, Nebati poja kohta”? </p>
<p id="v30"><sup><small>30</small></sup>  Ja Saalomon valitses Jeruusalemmas kogu Iisraeli üle nelikümmend aastat. </p>
<p id="v31"><sup><small>31</small></sup>  Siis Saalomon läks magama oma vanemate juurde ja ta maeti oma isa Taaveti linna. Ja tema poeg Rehabeam sai tema asemel kuningaks. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/et/Bible/2_Chronicles/8">
          <span class="mdi mdi-arrow-left-drop-circle"></span><span class="pl-2">Teine Ajaraamat - Peatükk 8</span>
        </a>
        </td>
        <td>
        <a href="/et/Bible/2_Chronicles/Index">
          <span class="mdi mdi-book-open-variant"></span><span class="pl-2">Indeks</span>
        </a>
        </td>
        <td>
        <a href="/et/Bible/2_Chronicles/10">
          <span class="pr-2">Teine Ajaraamat - Peatükk 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
