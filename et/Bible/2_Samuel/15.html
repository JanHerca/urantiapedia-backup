<!--
title: Teine Saamueli raamat - Peatükk 15
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/2_Samuel/14">Teine Saamueli raamat - Peatükk 14</a></td>
        <td><a href="/et/Bible/2_Samuel/Index">Indeks</a></td>
        <td><a href="/et/Bible/2_Samuel/16">Teine Saamueli raamat - Peatükk 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja pärast seda sündis, et Absalom hankis enesele vankri ja hobused ning viiskümmend meest, kes jooksid tema ees. </p>
<p id="v2"><sup><small>2</small></sup>  Ja Absalomil oli kombeks tõusta vara ja seista värava ligidal tee ääres; igaühe, kes riiuasja pärast pidi tulema kuninga juurde kohtusse, kutsus Absalom enese juurde ja küsis: „Kust linnast sa oled?„ Ja kui ta vastas: ”Su sulane on ühest Iisraeli suguharust”, <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  siis ütles Absalom temale: „Vaata, su asjad on head ja õiged, aga kuninga juures pole sul kedagi, kes sind kuulda võtaks.” </p>
<p id="v4"><sup><small>4</small></sup>  Ja Absalom jätkas: „Mind peaks küll pandama maale kohtumõistjaks! Siis tuleks igaüks, kellel on riiu- või kohtuasi, minu juurde ja mina mõistaksin temale õigust.” </p>
<p id="v5"><sup><small>5</small></sup>  Ja kui keegi ligines teda kummardama, siis ta sirutas oma käe välja ja haaras temast kinni ning andis temale suud. </p>
<p id="v6"><sup><small>6</small></sup>  Nõnda tegi Absalom kõigi Iisraeli lastega, kes tulid kuninga juurde kohtusse, ja nõnda varastas Absalom Iisraeli meeste südamed. </p>
<p id="v7"><sup><small>7</small></sup>  Ja nelja aasta pärast ütles Absalom kuningale: „Luba mind nüüd minna ja tasuda Hebronis tõotus, mille ma olen andnud Issandale! </p>
<p id="v8"><sup><small>8</small></sup>  Sest su sulane andis tõotuse, kui ma elasin Süürias Gesuris, öeldes: Kui Issand viib mind tõesti tagasi Jeruusalemma, siis ma teenin Issandat.” </p>
<p id="v9"><sup><small>9</small></sup>  Ja kuningas ütles temale: „Mine rahuga!” Ja ta võttis kätte ning läks Hebronisse. </p>
<p id="v10"><sup><small>10</small></sup>  Aga Absalom läkitas maakuulajaid ütlema kõigile Iisraeli suguharudele: „Kui te kuulete sarvehäält, siis öelge: Absalom on saanud Hebronis kuningaks!” </p>
<p id="v11"><sup><small>11</small></sup>  Ja Absalomiga koos läks Jeruusalemmast kakssada meest, kes olid kutsutud; need läksid paha aimamata ega teadnud midagi kogu asjast. </p>
<p id="v12"><sup><small>12</small></sup>  Kui Absalom tapaohvreid ohverdas, läkitas ta giilolase Ahitofeli, Taaveti nõuandja, tema linnast Giilost. Ja vandenõu kõvenes ning üha enam rahvast läks üle Absalomi poole. </p>
<p id="v13"><sup><small>13</small></sup>  Aga üks teatetooja tuli Taavetile ütlema: „Iisraeli meeste südamed hoiavad Absalomi poole.” </p>
<p id="v14"><sup><small>14</small></sup>  Siis ütles Taavet kõigile oma sulastele, kes olid koos temaga Jeruusalemmas: „Tõuskem ja põgenegem, sest muidu pole meil pääsu Absalomi eest! Rutakem minekule, et ta äkitselt ei saaks meid kätte, ei tooks meile õnnetust ega lööks linna mõõgateraga maha!” </p>
<p id="v15"><sup><small>15</small></sup>  Ja kuninga sulased ütlesid kuningale: „Vaata, su sulased on valmis kõigeks, mida mu isand kuningas peab paremaks.” </p>
<p id="v16"><sup><small>16</small></sup>  Ja kuningas läks välja ning tema kannul kogu ta pere; aga kuningas jättis kümme liignaist koda hoidma. </p>
<p id="v17"><sup><small>17</small></sup>  Kui kuningas läks välja ning tema kannul kogu rahvas, siis jäid nad peatuma viimase koja juurde. </p>
<p id="v18"><sup><small>18</small></sup>  Ja kõik ta sulased läksid ta kõrvalt mööda; samuti läksid kuninga eest mööda kõik kreedid ja pleedid, ja kõik gatlased, kuussada meest, kes olid tulnud tema kannul Gatist. </p>
<p id="v19"><sup><small>19</small></sup>  Ja kuningas ütles gatlasele Ittaile: „Miks sinagi tuled koos meiega? Pöördu tagasi ja jää kuninga juurde, sest sina oled võõras, pealegi pagulane oma kodupaigast! </p>
<p id="v20"><sup><small>20</small></sup>  Eile sa tulid ja täna peaksin laskma sind hulkuda koos meiega? Lähen ju minagi üksnes, kuhu saan. Mine tagasi ja vii oma vennad enesega tagasi helduse ning ustavusega!” </p>
<p id="v21"><sup><small>21</small></sup>  Aga Ittai kostis kuningale ja ütles: „Nii tõesti kui Issand elab, ja nii tõesti kui mu isand kuningas elab: paigas, kus on mu isand kuningas, olgu surmaks või eluks, seal tahab olla ka su sulane!” </p>
<p id="v22"><sup><small>22</small></sup>  Ja Taavet ütles Ittaile: „Tule siis ja mine edasi!” Ja gatlane Ittai läks edasi ja kõik ta mehed ja väetid, kes olid koos temaga. </p>
<p id="v23"><sup><small>23</small></sup>  Ja kogu maa nuttis suure häälega, kui kõik rahvas mööda läks. Ja kuningas läks üle Kidroni jõe, samuti läks üle kõik rahvas kõrbe suunas. </p>
<p id="v24"><sup><small>24</small></sup>  Ja vaata, seal olid ka Saadok ja kõik leviidid koos temaga - need kandsid Jumala seaduselaegast; ja nad panid Jumala laeka maha ning Ebjatar ohverdas, kuni kõik rahvas linnast oli viimseni üle läinud. </p>
<p id="v25"><sup><small>25</small></sup>  Ja kuningas ütles Saadokile: „Vii Jumala laegas tagasi linna! Kui ma Issanda silmis armu leian, siis ta toob mu tagasi ja laseb mind näha seda ja selle asupaika. </p>
<p id="v26"><sup><small>26</small></sup>  Aga kui ta ütleb nõnda: Mul pole sinust head meelt, siis vaata, siin ma olen, tema tehku minuga, nagu ta silmis hea on!” </p>
<p id="v27"><sup><small>27</small></sup>  Ja kuningas ütles preester Saadokile: „Kas sa näed? Mine rahuga tagasi linna, ja sinu poeg Ahimaats ja Ebjatari poeg Joonatan, teie mõlema pojad koos teiega! <sup id="cite2"><a href="#fn2">[2]</a></sup></p>
<p id="v28"><sup><small>28</small></sup>  Vaata, ma viivitan kõrbe lähistel, kuni teilt tuleb sõna mulle teadmiseks.” </p>
<p id="v29"><sup><small>29</small></sup>  Siis viisid Saadok ja Ebjatar Jumala laeka tagasi Jeruusalemma ning jäid sinna. </p>
<p id="v30"><sup><small>30</small></sup>  Aga Taavet läks üles Õlimäele, läks ja nuttis, ta pea oli kaetud ja ta käis paljajalu; ja kõik koos temaga olev rahvas oli katnud oma pea, ja nad läksid üles ning nutsid lakkamata. </p>
<p id="v31"><sup><small>31</small></sup>  Kui Taavetile teatati ja öeldi: „Ahitofel on vandenõulaste hulgas Absalomi juures„, siis ütles Taavet: ”Issand, pööra ometi Ahitofeli nõu rumaluseks!” </p>
<p id="v32"><sup><small>32</small></sup>  Ja kui Taavet jõudis mäetippu, kus Jumalat kummardati, vaata, siis tuli temale vastu arklane Huusai, kuub lõhki käristatud ja mulda pea peal. </p>
<p id="v33"><sup><small>33</small></sup>  Ja Taavet ütles temale: „Kui sa tuled koos minuga, siis sa oled mulle koormaks. </p>
<p id="v34"><sup><small>34</small></sup>  Aga kui sa lähed tagasi linna ja ütled Absalomile: Kuningas, ma tahan olla su sulane. Varem olin ma su isa sulane, aga nüüd tahan ma olla sinu sulane - siis sa võid mind aidata ja teha tühjaks Ahitofeli nõu. </p>
<p id="v35"><sup><small>35</small></sup>  Eks ole seal koos sinuga preestrid Saadok ja Ebjatar? Kõik, mida sa siis kuningakojast kuuled, jutusta preestritele Saadokile ja Ebjatarile! </p>
<p id="v36"><sup><small>36</small></sup>  Vaata, seal on nende juures nende kaks poega, Saadokil Ahimaats ja Ebjataril Joonatan, ja nende kaudu te võite mulle läkitada kõik sõnumid, mida te kuulete.” </p>
<p id="v37"><sup><small>37</small></sup>  Ja Taaveti sõber Huusai tuli linna just siis, kui Absalom jõudis Jeruusalemma. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/2_Samuel/14">Teine Saamueli raamat - Peatükk 14</a></td>
        <td><a href="/et/Bible/2_Samuel/Index">Indeks</a></td>
        <td><a href="/et/Bible/2_Samuel/16">Teine Saamueli raamat - Peatükk 16</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 15:2-6 <i>Absalomi väljakutse troonile</i>: <a href="/et/The_Urantia_Book/97#p9_15">Ur 97:9.15</a>. </li>
  <li id="fn2"><a href="#cite2">↑</a> 15:27 <i>Nägijaid</i>: <a href="/et/The_Urantia_Book/90#p1_1">Ur 90:1.1</a>. </li>
</ol>
</div>
