<!--
title: Teine Saamueli raamat - Peatükk 13
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/2_Samuel/12">Teine Saamueli raamat - Peatükk 12</a></td>
        <td><a href="/et/Bible/2_Samuel/Index">Indeks</a></td>
        <td><a href="/et/Bible/2_Samuel/14">Teine Saamueli raamat - Peatükk 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja pärast seda sündis järgmine lugu: Absalomil, Taaveti pojal, oli ilus õde, Taamar nimi; ja Amnon, Taaveti poeg, armastas teda. </p>
<p id="v2"><sup><small>2</small></sup>  Amnon oli oma õe Taamari pärast nõnda õnnetu, et ta otsekui põdes, sest too oli neitsi ja Amnoni silmis näis olevat võimatu temaga midagi teha. </p>
<p id="v3"><sup><small>3</small></sup>  Aga Amnonil oli sõber, Joonadab nimi, Taaveti venna Simea poeg; ja Joonadab oli väga tark mees. </p>
<p id="v4"><sup><small>4</small></sup>  Ja see küsis temalt: „Mispärast sa, kuningapoeg, oled igal hommikul nõnda norus? Kas sa ei tahaks mulle rääkida?„ Ja Amnon vastas temale: ”Ma armastan Taamarit, oma venna Absalomi õde.” </p>
<p id="v5"><sup><small>5</small></sup>  Ja Joonadab ütles temale: „Heida voodisse ja tee ennast haigeks! Kui su isa tuleb sind vaatama, siis ütle temale: Luba, et mu õde Taamar tuleb ja söödab mind leivaga ja valmistab mu silma ees rooga, nõnda et ma näen ja saan tema käest süüa!” </p>
<p id="v6"><sup><small>6</small></sup>  Ja Amnon heitiski maha ning tegi ennast haigeks. Ja kui kuningas tuli teda vaatama, siis ütles Amnon kuningale: „Luba mu õde Taamar tulla, et ta valmistaks mu silma ees paar kooki ja ma saaksin ta käest süüa!” </p>
<p id="v7"><sup><small>7</small></sup>  Ja Taavet läkitas sõna Taamarile ta kotta, öeldes: „Mine ometi oma venna Amnoni kotta ja valmista temale rooga!” </p>
<p id="v8"><sup><small>8</small></sup>  Siis läks Taamar oma venna Amnoni kotta, kes oli maha heitnud. Ja ta võttis taigna, sõtkus ning valmistas ta silma ees koogid ja küpsetas need. </p>
<p id="v9"><sup><small>9</small></sup>  Ja ta võttis panni ning tühjendas Amnoni nähes, aga too ei tahtnud süüa. Ja Amnon ütles: „Saatke kõik inimesed mu juurest välja!” Ja kõik inimesed läksid ta juurest välja. </p>
<p id="v10"><sup><small>10</small></sup>  Siis ütles Amnon Taamarile: „Too roog kambrisse, et ma saaksin sinu käest süüa!” Ja Taamar võttis koogid, mis ta oli valmistanud, ja viis kambrisse oma vennale Amnonile. </p>
<p id="v11"><sup><small>11</small></sup>  Aga kui ta ulatas temale, et ta sööks, siis haaras Amnon temast kinni ja ütles temale: „Tule maga minu juures, mu õde!” </p>
<p id="v12"><sup><small>12</small></sup>  Aga too ütles temale: „Ei, mu vend, ära naera mind ära! Sest Iisraelis ei tohi nõnda teha! Ära tee seda häbitegu! </p>
<p id="v13"><sup><small>13</small></sup>  Ja mina, kuhu ma peaksin viima oma häbi? Sina ise oled siis ka nagu üks jõledaist Iisraelis! Aga räägi nüüd ometi kuningaga, sest ta ei keela mind sulle!” </p>
<p id="v14"><sup><small>14</small></sup>  Aga Amnon ei tahtnud kuulata tema häält, vaid sai tema üle võimuse, naeris tema ära ja magas tema juures. </p>
<p id="v15"><sup><small>15</small></sup>  Seejärel aga vihkas Amnon teda üpris suure vihaga, nõnda et viha, millega ta vihkas, oli suurem kui armastus, millega ta oli teda armastanud. Ja Amnon ütles temale: „Tõuse üles, mine ära!” </p>
<p id="v16"><sup><small>16</small></sup>  Aga ta vastas temale: „Kui sa mind välja ajad, siis on see kuritegu suurem kui too teine, mis sa mulle tegid!” Kuid Amnon ei tahtnud teda kuulata, </p>
<p id="v17"><sup><small>17</small></sup>  vaid kutsus oma poisi, kes teda teenis, ja ütles: „Aja ta ometi välja minu juurest ja sule uks tema taga!” </p>
<p id="v18"><sup><small>18</small></sup>  Taamaril oli seljas pikk kirju rüü, sest kuninga tütred, kes olid neitsid, kandsid seesuguseid ülekuubi; ja Amnoni teener saatis ta välja ning sulges ukse tema taga. </p>
<p id="v19"><sup><small>19</small></sup>  Siis Taamar pani enesele tuhka pea peale ja käristas lõhki kirju rüü, mis tal seljas oli, pani oma käe enesele pea peale ning läks ja kisendas lakkamata. </p>
<p id="v20"><sup><small>20</small></sup>  Ja Absalom, tema vend, ütles talle: „Kas su vend Amnon oli sinu juures? Aga nüüd, mu õde, vaiki, ta on ju sinu vend! Ära võta seda asja südamesse!” Ja nõnda jäi Taamar hüljatuna oma venna Absalomi kotta. </p>
<p id="v21"><sup><small>21</small></sup>  Kui kuningas Taavet kuulis sellest kõigest, siis ta vihastas väga. </p>
<p id="v22"><sup><small>22</small></sup>  Ja Absalom ei rääkinud Amnoniga ei halba ega head, sest Absalom vihkas Amnonit, sellepärast et too oli tema õe Taamari ära naernud. </p>
<p id="v23"><sup><small>23</small></sup>  Aga kahe aasta pärast juhtus, et Absalomil olid lambaniitjad Baal-Haasoris, mis on Efraimi juures; ja Absalom kutsus sinna kõik kuningapojad. </p>
<p id="v24"><sup><small>24</small></sup>  Ja Absalom tuli kuninga juurde ning ütles: „Vaata nüüd, su sulasel on lambaniitjad; tulgu ometi kuningas koos sulastega oma sulase juurde!” </p>
<p id="v25"><sup><small>25</small></sup>  Aga kuningas vastas Absalomile: „Ei, mu poeg, me ei lähe ometi mitte kõik, et me ei oleks sulle koormaks.” Absalom käis temale peale, aga ta ei tahtnud minna, vaid andis oma õnnistuse. </p>
<p id="v26"><sup><small>26</small></sup>  Ent Absalom ütles: „Kui mitte, siis tulgu ometi mu vend Amnon meiega!„ Ja kuningas küsis temalt: ”Mispärast peaks tema minema koos sinuga?” </p>
<p id="v27"><sup><small>27</small></sup>  Aga kui Absalom käis temale peale, siis ta laskis Amnoni ja kõik kuningapojad minna koos temaga. </p>
<p id="v28"><sup><small>28</small></sup>  Ja Absalom käskis oma poisse, öeldes: „Pidage nüüd silmas, millal Amnoni süda on veinirõõmus ja mina teile ütlen: „Lööge Amnon maha!”, siis surmake ta kartmata! Eks ole nõnda, et mina olen teid käskinud? Olge julged ja vahvad mehed!” </p>
<p id="v29"><sup><small>29</small></sup>  Ja Absalomi poisid talitasid Amnoniga, nõnda nagu Absalom oli käskinud. Siis kõik kuningapojad tõusid üles, istusid igaüks oma muula selga ja põgenesid. </p>
<p id="v30"><sup><small>30</small></sup>  Ja nende teel olles sündis, et kuuldus jõudis Taavetini, räägituna nõnda: „Absalom on löönud maha kõik kuningapojad ja neist ei ole järele jäänud ainsatki.” </p>
<p id="v31"><sup><small>31</small></sup>  Siis kuningas tõusis ja käristas oma riided lõhki ning heitis maa peale maha; ja kõik ta sulased seisid lõhkikäristatud riietega. </p>
<p id="v32"><sup><small>32</small></sup>  Aga Joonadab, Taaveti venna Simea poeg, kostis ning ütles: „Ärgu mõelgu mu isand, et tapetud on kõik noored mehed, kuningapojad, vaid üksnes Amnon on surnud! Sest Absalomi käsul oli see juba määratud päevast, mil ta oma õe Taamari ära naeris. </p>
<p id="v33"><sup><small>33</small></sup>  Ärgu siis nüüd mu isand kuningas võtku seda südamesse, et ta mõtleb: Kõik kuningapojad on surnud, sest üksnes Amnon on surnud!” </p>
<p id="v34"><sup><small>34</small></sup>  Absalom aga põgenes. Ja kui noor mees, kes oli piiluriks, oma silmad üles tõstis ja vaatas, ennäe, siis tuli palju rahvast tema taga olevalt teelt, mäekülje poolt. </p>
<p id="v35"><sup><small>35</small></sup>  Siis ütles Joonadab kuningale: „Ennäe, kuningapojad tulevad! On sündinud nõnda, nagu su sulane rääkis.” </p>
<p id="v36"><sup><small>36</small></sup>  Ja kui ta rääkimise oli lõpetanud, vaata, siis tulid kuningapojad, kes tõstsid häält ja nutsid. Ka kuningas ja kõik ta sulased nutsid väga kibedasti. </p>
<p id="v37"><sup><small>37</small></sup>  Aga Absalom oli põgenenud ja läinud Gesuri kuninga Talmai, Ammihudi poja juurde. Ja Taavet leinas oma poega kõik need päevad. </p>
<p id="v38"><sup><small>38</small></sup>  Kui Absalom oli põgenenud ja jõudnud Gesurisse, siis jäi ta sinna kolmeks aastaks. </p>
<p id="v39"><sup><small>39</small></sup>  Ja kuningas Taavet loobus Absalomi vastu välja minemast, sest ta harjus sellega, et Amnon oli surnud. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/2_Samuel/12">Teine Saamueli raamat - Peatükk 12</a></td>
        <td><a href="/et/Bible/2_Samuel/Index">Indeks</a></td>
        <td><a href="/et/Bible/2_Samuel/14">Teine Saamueli raamat - Peatükk 14</a></td>
      </tr>
    </tbody>
  </table>
</figure>
