<!--
title: Jesaja - Peatükk 19
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Isaiah/18">Jesaja - Peatükk 18</a></td>
        <td><a href="/et/Bible/Isaiah/Index">Indeks</a></td>
        <td><a href="/et/Bible/Isaiah/20">Jesaja - Peatükk 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ennustus Egiptuse kohta: Vaata, Issand sõidab nobedal pilvel ja tuleb Egiptusesse. Siis vabisevad tema ees Egiptuse ebajumalad ja egiptlaste süda lööb araks. </p>
<p id="v2"><sup><small>2</small></sup>  Mina kihutan egiptlased egiptlaste vastu ja nad sõdivad isekeskis, sõber sõbra vastu, linn linna vastu, kuningriik kuningriigi vastu. </p>
<p id="v3"><sup><small>3</small></sup>  Egiptuse vaim satub segadusse ja ma eksitan tema nõu; siis nad küsitlevad ebajumalaid ja lausujaid, surnute vaime ja ennustajaid. </p>
<p id="v4"><sup><small>4</small></sup>  Ma annan egiptlased karmi isanda kätte ja nende üle hakkab valitsema kõvakäeline kuningas, ütleb Jumal, vägede Issand. </p>
<p id="v5"><sup><small>5</small></sup>  Veed lõpevad Niilusest, jõgi taheneb ja kuivab. </p>
<p id="v6"><sup><small>6</small></sup>  Jõed hakkavad haisema, kanalid kahanevad ja jäävad kuivaks, pilliroog ja kõrkjad närbuvad. </p>
<p id="v7"><sup><small>7</small></sup>  Kaislad Niiluse kaldal, Niiluse suudmes, ja kõik Niiluse külvimaad kuivavad, puhutakse laiali ja neid ei ole enam. </p>
<p id="v8"><sup><small>8</small></sup>  Kalamehed kurvastavad ja leinavad; kõik, kes heidavad õnge jõkke ja lasevad võrke vette, on rammetud. </p>
<p id="v9"><sup><small>9</small></sup>  Häbisse jäävad, kes lõugutavad linu, ja kudujad kahvatavad. </p>
<p id="v10"><sup><small>10</small></sup>  Ta kangrud lüüakse maha, kõigi palgatööliste meel on nukker. </p>
<p id="v11"><sup><small>11</small></sup>  Tõesti, Soani vürstid on meeletud, vaarao targad nõuandjad annavad rumalat nõu. Kuidas te võite öelda vaaraole: „Mina olen tarkade poeg, muistsete kuningate järeltulija”? </p>
<p id="v12"><sup><small>12</small></sup>  Kus su targad siis on? Las nad nüüd jutustavad sulle, kui nad teavad, mida vägede Issand on otsustanud Egiptuse kohta. </p>
<p id="v13"><sup><small>13</small></sup>  Soani vürstid on muutunud juhmiks, Noofi vürste on narritud ja Egiptuse on pannud taaruma tema enese suguharude juhid. </p>
<p id="v14"><sup><small>14</small></sup>  Issand on seganud tema sekka pöörituse vaimu ja nad panevad Egiptuse taaruma kõigis ta tegudes, otsekui joobnu, kes taarub oma okses. </p>
<p id="v15"><sup><small>15</small></sup>  Ei lähe korda Egiptuse töö, tehku seda pea või saba, võrse või vars. </p>
<p id="v16"><sup><small>16</small></sup>  Sel päeval on egiptlased otsekui naised ning nad vabisevad ja värisevad vägede Issanda viibutava käe ees, mida ta viibutab nende kohal. </p>
<p id="v17"><sup><small>17</small></sup>  Ja Juudamaa saab Egiptusele häbistuseks; iga kord, kui temale seda meelde tuletatakse, väriseb ta vägede Issanda nõu ees, mida too on pidanud tema vastu. </p>
<p id="v18"><sup><small>18</small></sup>  Sel päeval on Egiptusemaal viis linna, kes räägivad kaanani keelt ja annavad vande vägede Issandale; ühte hüütakse Päikeselinnaks. </p>
<p id="v19"><sup><small>19</small></sup>  Sel päeval on Issanda altar keset Egiptusemaad ja selle piiri ääres on Issanda sammas, </p>
<p id="v20"><sup><small>20</small></sup>  märgiks ja tunnistuseks vägede Issandale Egiptusemaal. Kui nad rõhujate pärast kisendavad Issanda poole, siis läkitab tema neile päästja, kes nende eest võitleb ja nad vabastab. </p>
<p id="v21"><sup><small>21</small></sup>  Ja Issand ilmutab ennast egiptlastele ja egiptlased õpivad sel päeval Issandat tundma ja teenivad teda tapa- ja roaohvritega, ja nad annavad Issandale tõotusi ning viivad need täide. </p>
<p id="v22"><sup><small>22</small></sup>  Ja Issand lööb egiptlasi, lööb ja ravib; nad pöörduvad siis Issanda poole ja tema kuuleb nende palveid ning teeb nad terveks. </p>
<p id="v23"><sup><small>23</small></sup>  Sel päeval on maantee Egiptusest Assurisse: assüürlased tulevad Egiptusesse ja egiptlased Assurisse, ja egiptlased peavad jumalateenistust koos assüürlastega. </p>
<p id="v24"><sup><small>24</small></sup>  Sel päeval on Iisrael kolmandana Egiptuse ja Assuri kõrval, õnnistus on keset maad, </p>
<p id="v25"><sup><small>25</small></sup>  mida vägede Issand õnnistab, öeldes: „Õnnistatud olgu Egiptus, mu rahvas, Assur, mu kätetöö, ja Iisrael, mu pärisosa!” </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Isaiah/18">Jesaja - Peatükk 18</a></td>
        <td><a href="/et/Bible/Isaiah/Index">Indeks</a></td>
        <td><a href="/et/Bible/Isaiah/20">Jesaja - Peatükk 20</a></td>
      </tr>
    </tbody>
  </table>
</figure>
