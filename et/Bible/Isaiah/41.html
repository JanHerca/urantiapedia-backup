<!--
title: Jesaja - Peatükk 41
description: 
published: true
date: 2022-9-13T22:41:5Z
tags: 
editor: ckeditor
dateCreated: 2022-8-25T15:46:36Z
-->

<figure class="table chapter-navigator">
  <table>
    <tbody>
      <tr>
        <td><a href="/et/Bible/Isaiah/40">Jesaja - Peatükk 40</a></td>
        <td><a href="/et/Bible/Isaiah/Index">Indeks</a></td>
        <td><a href="/et/Bible/Isaiah/42">Jesaja - Peatükk 42</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Kuulake mind vaikides, saared, ja rahvad, koguge jõudu! Astuge ligi, rääkige siis, mingem üheskoos kohtu ette! </p>
<p id="v2"><sup><small>2</small></sup>  Kes äratas ida poolt selle, kel kordaminek kannul käib? Kes andis tema kätte rahvad ja alistas kuningad, et ta mõõk need põrmustaks ja ta amb teeks nad hajuvaiks kõrteks? </p>
<p id="v3"><sup><small>3</small></sup>  Tema ajab neid taga, kulgeb ohutult rada, mida ta jalad ei käi. </p>
<p id="v4"><sup><small>4</small></sup>  Kes on seda teinud ja teostanud? See, kes algusest peale on kutsunud rahvapõlvi: Mina, Issand, olen esimene ja olen viimastegi juures seesama. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v5"><sup><small>5</small></sup>  Saared nägid ja kartsid, maailma ääred värisesid, nad astusid ligi ja tulid. </p>
<p id="v6"><sup><small>6</small></sup>  Üks aitas teist ja ütles oma vennale: „Ole vahva!” </p>
<p id="v7"><sup><small>7</small></sup>  Valaja julgustab kullasseppa, naastu vasardaja alasil tagujat, öeldes joodetu kohta: „See on hea!” ja kinnitades naeltega, et see ei kõiguks. </p>
<p id="v8"><sup><small>8</small></sup>  Aga sina, Iisrael, mu sulane, Jaakob, kelle ma olen valinud, mu sõbra Aabrahami sugu, <sup id="cite3"><a href="#fn3">[3]</a></sup></p>
<p id="v9"><sup><small>9</small></sup>  sina, kelle ma võtsin maailma äärtest ja kutsusin selle kaugemaist paigust, öeldes sulle: „Sina oled mu sulane, ma valisin sinu ega põlanud sind!” - </p>
<p id="v10"><sup><small>10</small></sup>  ära karda, sest mina olen sinuga; ära vaata ümber, sest mina olen su Jumal: ma teen su tugevaks, ma aitan sind, ma toetan sind oma õiguse parema käega! <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup> <sup id="cite6"><a href="#fn6">[6]</a></sup></p>
<p id="v11"><sup><small>11</small></sup>  Vaata, häbenema ja piinlikkust tundma peavad kõik, kes on sinule vihased; olematuks saavad ja hukkuvad mehed, kes riidlevad sinuga. </p>
<p id="v12"><sup><small>12</small></sup>  Sa otsid, aga enam sa ei leia neid mehi, kes võitlevad sinu vastu; olematuks saavad ja lõpevad mehed, kes sõdivad sinu vastu. </p>
<p id="v13"><sup><small>13</small></sup>  Sest mina olen Issand, su Jumal, kes kinnitab su paremat kätt, kes sulle ütleb: „Ära karda, mina aitan sind!” <sup id="cite7"><a href="#fn7">[7]</a></sup></p>
<p id="v14"><sup><small>14</small></sup>  Ära karda, ussike Jaakob, väetike Iisrael, mina aitan sind, ütleb Issand ja su lunastaja, Iisraeli Püha. </p>
<p id="v15"><sup><small>15</small></sup>  Vaata, ma panen sind pahmareeks, uueks ja paljuhambuliseks: sa peksad mägesid nagu reht ja jahvatad neid, teed künkad aganaiks; </p>
<p id="v16"><sup><small>16</small></sup>  sa tuulad neid, tuul kannab neid, torm puistab need laiali. Aga sina ise ilutsed Issanda tõttu, kiitled Iisraeli Püha tõttu. </p>
<p id="v17"><sup><small>17</small></sup>  Kui viletsad ja vaesed asjata otsivad vett ja nende keel kuivab janust, siis mina, Issand, kuulen neid, mina, Iisraeli Jumal, ei jäta neid maha. <sup id="cite8"><a href="#fn8">[8]</a></sup></p>
<p id="v18"><sup><small>18</small></sup>  Ma panen jõed voolama viljatuil künkail ja allikad orgude põhjas; ma muudan järveks kõrbe ja veelätteiks põuase maa. </p>
<p id="v19"><sup><small>19</small></sup>  Ma istutan kõrbesse seedreid, akaatsiaid, mürte ja õlipuid; ma panen lagendikule küpresse koos plataanide ja piiniatega, </p>
<p id="v20"><sup><small>20</small></sup>  et nad näeksid ja teaksid, tähele paneksid ja ühtlasi mõistaksid, et seda on teinud Issanda käsi ja selle on loonud Iisraeli Püha. </p>
<p id="v21"><sup><small>21</small></sup>  Tooge ette oma riiuasi, ütleb Issand, esitage oma tõendid, ütleb Jaakobi kuningas! </p>
<p id="v22"><sup><small>22</small></sup>  Esitage ja kuulutage meile, mis on tulemas! Jutustage endisist asjust, missugused need olid, et saaksime südamesse võtta ja mõista nende tulemusi! Või laske meid kuulda tulevasi asju, </p>
<p id="v23"><sup><small>23</small></sup>  kuulutage, mis tuleb pärastpoole, et me teaksime, kas te olete jumalad. Tehke ometi midagi, olgu head või kurja, et saaksime üheskoos imetleda ja näha. </p>
<p id="v24"><sup><small>24</small></sup>  Vaata, teie ei olegi midagi ja teie töö on tühjast: kes teid eelistab, teeb jäledust. </p>
<p id="v25"><sup><small>25</small></sup>  Mina äratasin põhja poolt ühe, ja ta tuli, päikesetõusu poolt mu nime appihüüdja, kes tallab valitsejaid nagu savi, otsekui sõtkuks potissepp saue. </p>
<p id="v26"><sup><small>26</small></sup>  Kes on seda kuulutanud algusest peale, et oleksime seda teadnud, et oleksime saanud öelda: „Temal oli õigus!”? Ükski ei teatanud, ükski ei kuulutanud, ükski ei kuulnud teie sõnu. </p>
<p id="v27"><sup><small>27</small></sup>  Vaata, mina olin esimene, kes kuulutas Siionile: „Näe, siin nad on!” ja andis Jeruusalemmale hea sõnumi tooja. </p>
<p id="v28"><sup><small>28</small></sup>  Ja kui ma vaatan, siis ei olegi kedagi, ja neist ei ole nõuandjat, et saaksin neilt küsida ja nad annaksid vastuse. </p>
<p id="v29"><sup><small>29</small></sup>  Vaata, nad kõik on tühised, nende teod on eimiski, nende valatud kujud on tühipaljas tuul. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/et/Bible/Isaiah/40">Jesaja - Peatükk 40</a></td>
        <td><a href="/et/Bible/Isaiah/Index">Indeks</a></td>
        <td><a href="/et/Bible/Isaiah/42">Jesaja - Peatükk 42</a></td>
      </tr>
    </tbody>
  </table>
</figure>
<h2>Viited</h2>
<div>
<ol>
  <li id="fn1"><a href="#cite1">↑</a> 41:4 <i>Mina olen esimene ja viimane</i>: <a href="/et/The_Urantia_Book/97#p7_6">Ur 97:7.6</a>.  <i>Jumal, meie allikas ja saatus</i>: <a href="/et/The_Urantia_Book/2#p1_2">Ur 2:1.2</a>.  <i>Ta on algus ja lõpp</i>: <a href="/et/The_Urantia_Book/2#p1_2">Ur 2:1.2</a>.  <i>Esimene, viimane ja ainus Jumal</i>: <a href="/et/The_Urantia_Book/10#p7_1">Ur 10:7.1</a>.  <i>Ta on algus ja lõpp</i>: <a href="/et/The_Urantia_Book/2#p1_5">Ur 2:1.5</a>. </li>
  <li id="fn2"><a href="#cite2">↑</a> 41:4,6 <i>Mina olen esimene ja viimane</i>: <a href="/et/The_Urantia_Book/128#p1_10">Ur 128:1.10</a>. </li>
  <li id="fn3"><a href="#cite3">↑</a> 41:8-9 <i>Valitud rahvas</i>: <a href="/et/The_Urantia_Book/96#p2_3">Ur 96:2.3</a>.  <i>Valitud rahvas</i>: <a href="/et/The_Urantia_Book/97#p4_2">Ur 97:4.2</a>.  <i>Jumala valitud rahvas</i>: <a href="/et/The_Urantia_Book/96#p5_6">Ur 96:5.6</a>.  <i>Valitud rahvas</i>: <a href="/et/The_Urantia_Book/93#p5_1">Ur 93:5.1</a>.  <i>Valitud rahvas</i>: <a href="/et/The_Urantia_Book/97#p10_1">Ur 97:10.1</a>.  <i>Valitud rahvas</i>: <a href="/et/The_Urantia_Book/121#p2_8">Ur 121:2.8</a>. </li>
  <li id="fn4"><a href="#cite4">↑</a> 41:10 <i>Ära karda, ma olen sinuga</i>: <a href="/et/The_Urantia_Book/131#p2_6">Ur 131:2.6</a>.  <i>Ärge ehmatage tulevaste sündmuste pärast</i>: <a href="/et/The_Urantia_Book/174#p0_2">Ur 174:0.2</a>.  <i>Ära karda, ma olen sinuga</i>: <a href="/et/The_Urantia_Book/97#p7_6">Ur 97:7.6</a>. </li>
  <li id="fn5"><a href="#cite5">↑</a> 41:10,13 <i>Jumal kui kaitsja</i>: <a href="/et/The_Urantia_Book/0#p2_9">Ur 0:2.9</a>.  <i>Jumal kui kaitsja</i>: <a href="/et/The_Urantia_Book/128#p1_10">Ur 128:1.10</a>.  <i>Pühakiri loetud</i>: <a href="/et/The_Urantia_Book/126#p4_6">Ur 126:4.6</a>. </li>
  <li id="fn6"><a href="#cite6">↑</a> 41:10,13-14 <i>Päästetud hirmust</i>: <a href="/et/The_Urantia_Book/95#p4_3">Ur 95:4.3</a>. </li>
  <li id="fn7"><a href="#cite7">↑</a> 41:13 <i>Ära karda, ma aitan</i>: <a href="/et/The_Urantia_Book/159#p5_5">Ur 159:5.5</a>. </li>
  <li id="fn8"><a href="#cite8">↑</a> 41:17 <i>Kuulake vaeste ja abivajajate nuttu</i>: <a href="/et/The_Urantia_Book/190#p5_4">Ur 190:5.4</a>.  <i>2. osa: Jumal ei jätaks maha</i>: <a href="/et/The_Urantia_Book/97#p7_9">Ur 97:7.9</a>. </li>
</ol>
</div>
