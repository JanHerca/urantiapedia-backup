<!--
title: שמואל ב׳ - פֶּרֶק 2
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Samuel/1">שמואל ב׳ - פֶּרֶק 1</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Samuel/3">שמואל ב׳ - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי אחרי־כן וישׁאל דוד ביהוה לאמר האעלה באחת ערי יהודה ויאמר יהוה אליו עלה ויאמר דוד אנה אעלה ויאמר חברנה׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ויעל שׁם דוד וגם שׁתי נשׁיו אחינעם היזרעלית ואביגיל אשׁת נבל הכרמלי׃ </p>
<p id="v3"><sup><small>3</small></sup>  ואנשׁיו אשׁר־עמו העלה דוד אישׁ וביתו וישׁבו בערי חברון׃ </p>
<p id="v4"><sup><small>4</small></sup>  ויבאו אנשׁי יהודה וימשׁחו־שׁם את־דוד למלך על־בית יהודה ויגדו לדוד לאמר אנשׁי יבישׁ גלעד אשׁר קברו את־שׁאול׃ <sup id="cite2"><a href="#fn2">[2]</a></sup></p>
<p id="v5"><sup><small>5</small></sup>  וישׁלח דוד מלאכים אל־אנשׁי יבישׁ גלעד ויאמר אליהם ברכים אתם ליהוה אשׁר עשׂיתם החסד הזה עם־אדניכם עם־שׁאול ותקברו אתו׃ </p>
<p id="v6"><sup><small>6</small></sup>  ועתה יעשׂ־יהוה עמכם חסד ואמת וגם אנכי אעשׂה אתכם הטובה הזאת אשׁר עשׂיתם הדבר הזה׃ </p>
<p id="v7"><sup><small>7</small></sup>  ועתה תחזקנה ידיכם והיו לבני־חיל כי־מת אדניכם שׁאול וגם־אתי משׁחו בית־יהודה למלך עליהם׃ </p>
<p id="v8"><sup><small>8</small></sup>  ואבנר בן־נר שׂר־צבא אשׁר לשׁאול לקח את־אישׁ בשׁת בן־שׁאול ויעברהו מחנים׃ </p>
<p id="v9"><sup><small>9</small></sup>  וימלכהו אל־הגלעד ואל־האשׁורי ואל־יזרעאל ועל־אפרים ועל־בנימן ועל־ישׂראל כלה׃ </p>
<p id="v10"><sup><small>10</small></sup>  בן־ארבעים שׁנה אישׁ־בשׁת בן־שׁאול במלכו על־ישׂראל ושׁתים שׁנים מלך אך בית יהודה היו אחרי דוד׃ </p>
<p id="v11"><sup><small>11</small></sup>  ויהי מספר הימים אשׁר היה דוד מלך בחברון על־בית יהודה שׁבע שׁנים ושׁשׁה חדשׁים׃ </p>
<p id="v12"><sup><small>12</small></sup>  ויצא אבנר בן־נר ועבדי אישׁ־בשׁת בן־שׁאול ממחנים גבעונה׃ </p>
<p id="v13"><sup><small>13</small></sup>  ויואב בן־צרויה ועבדי דוד יצאו ויפגשׁום על־ברכת גבעון יחדו וישׁבו אלה על־הברכה מזה ואלה על־הברכה מזה׃ </p>
<p id="v14"><sup><small>14</small></sup>  ויאמר אבנר אל־יואב יקומו נא הנערים וישׂחקו לפנינו ויאמר יואב יקמו׃ </p>
<p id="v15"><sup><small>15</small></sup>  ויקמו ויעברו במספר שׁנים עשׂר לבנימן ולאישׁ בשׁת בן־שׁאול ושׁנים עשׂר מעבדי דוד׃ </p>
<p id="v16"><sup><small>16</small></sup>  ויחזקו אישׁ בראשׁ רעהו וחרבו בצד רעהו ויפלו יחדו ויקרא למקום ההוא חלקת הצרים אשׁר בגבעון׃ </p>
<p id="v17"><sup><small>17</small></sup>  ותהי המלחמה קשׁה עד־מאד ביום ההוא וינגף אבנר ואנשׁי ישׂראל לפני עבדי דוד׃ </p>
<p id="v18"><sup><small>18</small></sup>  ויהיו־שׁם שׁלשׁה בני צרויה יואב ואבישׁי ועשׂהאל ועשׂהאל קל ברגליו כאחד הצבים אשׁר בשׂדה׃ </p>
<p id="v19"><sup><small>19</small></sup>  וירדף עשׂהאל אחרי אבנר ולא־נטה ללכת על־הימין ועל־השׂמאול מאחרי אבנר׃ </p>
<p id="v20"><sup><small>20</small></sup>  ויפן אבנר אחריו ויאמר האתה זה עשׂהאל ויאמר אנכי׃ </p>
<p id="v21"><sup><small>21</small></sup>  ויאמר לו אבנר נטה לך על־ימינך או על־שׂמאלך ואחז לך אחד מהנערים וקח־לך את־חלצתו ולא־אבה עשׂהאל לסור מאחריו׃ </p>
<p id="v22"><sup><small>22</small></sup>  ויסף עוד אבנר לאמר אל־עשׂהאל סור לך מאחרי למה אככה ארצה ואיך אשׂא פני אל־יואב אחיך׃ </p>
<p id="v23"><sup><small>23</small></sup>  וימאן לסור ויכהו אבנר באחרי החנית אל־החמשׁ ותצא החנית מאחריו ויפל־שׁם וימת תחתו ויהי כל־הבא אל־המקום אשׁר־נפל שׁם עשׂהאל וימת ויעמדו׃ </p>
<p id="v24"><sup><small>24</small></sup>  וירדפו יואב ואבישׁי אחרי אבנר והשׁמשׁ באה והמה באו עד־גבעת אמה אשׁר על־פני־גיח דרך מדבר גבעון׃ </p>
<p id="v25"><sup><small>25</small></sup>  ויתקבצו בני־בנימן אחרי אבנר ויהיו לאגדה אחת ויעמדו על ראשׁ־גבעה אחת׃ </p>
<p id="v26"><sup><small>26</small></sup>  ויקרא אבנר אל־יואב ויאמר הלנצח תאכל חרב הלוא ידעתה כי־מרה תהיה באחרונה ועד־מתי לא־תאמר לעם לשׁוב מאחרי אחיהם׃ </p>
<p id="v27"><sup><small>27</small></sup>  ויאמר יואב חי האלהים כי לולא דברת כי אז מהבקר נעלה העם אישׁ מאחרי אחיו׃ </p>
<p id="v28"><sup><small>28</small></sup>  ויתקע יואב בשׁופר ויעמדו כל־העם ולא־ירדפו עוד אחרי ישׂראל ולא־יספו עוד להלחם׃ </p>
<p id="v29"><sup><small>29</small></sup>  ואבנר ואנשׁיו הלכו בערבה כל הלילה ההוא ויעברו את־הירדן וילכו כל־הבתרון ויבאו מחנים׃ </p>
<p id="v30"><sup><small>30</small></sup>  ויואב שׁב מאחרי אבנר ויקבץ את־כל־העם ויפקדו מעבדי דוד תשׁעה־עשׂר אישׁ ועשׂהאל׃ </p>
<p id="v31"><sup><small>31</small></sup>  ועבדי דוד הכו מבנימן ובאנשׁי אבנר שׁלשׁ־מאות ושׁשׁים אישׁ מתו׃ </p>
<p id="v32"><sup><small>32</small></sup>  וישׂאו את־עשׂהאל ויקברהו בקבר אביו אשׁר בית לחם וילכו כל־הלילה יואב ואנשׁיו ויאר להם בחברון׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 2:1-4 <i>דוד לחברון</i>: <a href="/he/The_Urantia_Book/97#p9_7">או 97:9.7</a>. </li>
  <li id="fn2"><a href="#cite2">↑</a> 2:4 <i>מוכתר למלך יהודה בצבא</i>: <a href="/he/The_Urantia_Book/97#p9_8">או 97:9.8</a>. </li>
</ol>
</div>
