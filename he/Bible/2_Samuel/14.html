<!--
title: שמואל ב׳ - פֶּרֶק 14
description: 
published: true
date: 2023-11-8T20:31:8Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Samuel/13">
          <span class="mdi mdi-arrow-left-drop-circle"></span><span class="pl-2">שמואל ב׳ - פֶּרֶק 13</span>
        </a>
        </td>
        <td>
        <a href="/he/Bible/2_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Samuel/15">
          <span class="pr-2">שמואל ב׳ - פֶּרֶק 15</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וידע יואב בן־צריה כי־לב המלך על־אבשׁלום׃ </p>
<p id="v2"><sup><small>2</small></sup>  וישׁלח יואב תקועה ויקח משׁם אשׁה חכמה ויאמר אליה התאבלי־נא ולבשׁי־נא בגדי־אבל ואל־תסוכי שׁמן והיית כאשׁה זה ימים רבים מתאבלת על־מת׃ </p>
<p id="v3"><sup><small>3</small></sup>  ובאת אל־המלך ודברת אליו כדבר הזה וישׂם יואב את־הדברים בפיה׃ </p>
<p id="v4"><sup><small>4</small></sup>  ותאמר האשׁה התקעית אל־המלך ותפל על־אפיה ארצה ותשׁתחו ותאמר הושׁעה המלך׃ </p>
<p id="v5"><sup><small>5</small></sup>  ויאמר־לה המלך מה־לך ותאמר אבל אשׁה־אלמנה אני וימת אישׁי׃ </p>
<p id="v6"><sup><small>6</small></sup>  ולשׁפחתך שׁני בנים וינצו שׁניהם בשׂדה ואין מציל ביניהם ויכו האחד את־האחד וימת אתו׃ </p>
<p id="v7"><sup><small>7</small></sup>  והנה קמה כל־המשׁפחה על־שׁפחתך ויאמרו תני את־מכה אחיו ונמתהו בנפשׁ אחיו אשׁר הרג ונשׁמידה גם את־היורשׁ וכבו את־גחלתי אשׁר נשׁארה לבלתי שׂום־לאישׁי שׁם ושׁארית על־פני האדמה׃ </p>
<p id="v8"><sup><small>8</small></sup>  ויאמר המלך אל־האשׁה לכי לביתך ואני אצוה עליך׃ </p>
<p id="v9"><sup><small>9</small></sup>  ותאמר האשׁה התקועית אל־המלך עלי אדני המלך העון ועל־בית אבי והמלך וכסאו נקי׃ </p>
<p id="v10"><sup><small>10</small></sup>  ויאמר המלך המדבר אליך והבאתו אלי ולא־יסיף עוד לגעת בך׃ </p>
<p id="v11"><sup><small>11</small></sup>  ותאמר יזכר־נא המלך את־יהוה אלהיך מהרבית גאל הדם לשׁחת ולא ישׁמידו את־בני ויאמר חי־יהוה אם־יפל משׂערת בנך ארצה׃ </p>
<p id="v12"><sup><small>12</small></sup>  ותאמר האשׁה תדבר־נא שׁפחתך אל־אדני המלך דבר ויאמר דברי׃ </p>
<p id="v13"><sup><small>13</small></sup>  ותאמר האשׁה ולמה חשׁבתה כזאת על־עם אלהים ומדבר המלך הדברהזה כאשׁם לבלתי השׁיב המלך את־נדחו׃ </p>
<p id="v14"><sup><small>14</small></sup>  כי־מות נמות וכמים הנגרים ארצה אשׁר לא יאספו ולא־ישׂא אלהים נפשׁ וחשׁב מחשׁבות לבלתי ידח ממנו נדח׃ </p>
<p id="v15"><sup><small>15</small></sup>  ועתה אשׁר־באתי לדבר אל־המלך אדני את־הדבר הזה כי יראני העם ותאמר שׁפחתך אדברה־נא אל־המלך אולי יעשׂה המלך את־דבר אמתו׃ </p>
<p id="v16"><sup><small>16</small></sup>  כי ישׁמע המלך להציל את־אמתו מכף האישׁ להשׁמיד אתי ואת־בני יחד מנחלת אלהים׃ </p>
<p id="v17"><sup><small>17</small></sup>  ותאמר שׁפחתך יהיה־נא דבר־אדני המלך למנוחה כי כמלאך האלהים כן אדני המלך לשׁמע הטוב והרע ויהוה אלהיך יהי עמך׃ </p>
<p id="v18"><sup><small>18</small></sup>  ויען המלך ויאמר אל־האשׁה אל־נא תכחדי ממני דבר אשׁר אנכי שׁאל אתך ותאמר האשׁה ידבר־נא אדני המלך׃ </p>
<p id="v19"><sup><small>19</small></sup>  ויאמר המלך היד יואב אתך בכל־זאת ותען האשׁה ותאמר חי־נפשׁך אדני המלך אם־אשׁ להמין ולהשׂמיל מכל אשׁר־דבר אדני המלך כי־עבדך יואב הוא צוני והוא שׂם בפי שׁפחתך את כל־הדברים האלה׃ </p>
<p id="v20"><sup><small>20</small></sup>  לבעבור סבב את־פני הדבר עשׂה עבדך יואב את־הדבר הזה ואדני חכם כחכמת מלאך האלהים לדעת את־כל־אשׁר בארץ׃ </p>
<p id="v21"><sup><small>21</small></sup>  ויאמר המלך אל־יואב הנה־נא עשׂיתי את־הדבר הזה ולך השׁב את־הנער את־אבשׁלום׃ </p>
<p id="v22"><sup><small>22</small></sup>  ויפל יואב אל־פניו ארצה וישׁתחו ויברך את־המלך ויאמר יואב היום ידע עבדך כי־מצאתי חן בעיניך אדני המלך אשׁר־עשׂה המלך את־דבר עבדו׃ </p>
<p id="v23"><sup><small>23</small></sup>  ויקם יואב וילך גשׁורה ויבא את־אבשׁלום ירושׁלם׃ </p>
<p id="v24"><sup><small>24</small></sup>  ויאמר המלך יסב אל־ביתו ופני לא יראה ויסב אבשׁלום אל־ביתו ופני המלך לא ראה׃ </p>
<p id="v25"><sup><small>25</small></sup>  וכאבשׁלום לא־היה אישׁ־יפה בכל־ישׂראל להלל מאד מכף רגלו ועד קדקדו לא־היה בו מום׃ </p>
<p id="v26"><sup><small>26</small></sup>  ובגלחו את־ראשׁו והיה מקץ ימים לימים אשׁר יגלח כי־כבד עליו וגלחו ושׁקל את־שׂער ראשׁו מאתים שׁקלים באבן המלך׃ </p>
<p id="v27"><sup><small>27</small></sup>  ויולדו לאבשׁלום שׁלושׁה בנים ובת אחת ושׁמה תמר היא היתה אשׁה יפת מראה׃ </p>
<p id="v28"><sup><small>28</small></sup>  וישׁב אבשׁלום בירושׁלם שׁנתים ימים ופני המלך לא ראה׃ </p>
<p id="v29"><sup><small>29</small></sup>  וישׁלח אבשׁלום אל־יואב לשׁלח אתו אל־המלך ולא אבה לבוא אליו וישׁלח עוד שׁנית ולא אבה לבוא׃ </p>
<p id="v30"><sup><small>30</small></sup>  ויאמר אל־עבדיו ראו חלקת יואב אל־ידי ולו־שׁם שׂערים לכו והוצתיה באשׁ ויצתו עבדי אבשׁלום את־החלקה באשׁ׃ </p>
<p id="v31"><sup><small>31</small></sup>  ויקם יואב ויבא אל־אבשׁלום הביתה ויאמר אליו למה הציתו עבדך את־החלקה אשׁר־לי באשׁ׃ </p>
<p id="v32"><sup><small>32</small></sup>  ויאמר אבשׁלום אל־יואב הנה שׁלחתי אליך לאמר בא הנה ואשׁלחה אתך אל־המלך לאמר למה באתי מגשׁור טוב לי עד אני־שׁם ועתה אראה פני המלך ואם־ישׁ־בי עון והמתני׃ </p>
<p id="v33"><sup><small>33</small></sup>  ויבא יואב אל־המלך ויגד־לו ויקרא אל־אבשׁלום ויבא אל־המלך וישׁתחו לו על־אפיו ארצה לפני המלך וישׁק המלך לאבשׁלום׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Samuel/13">
          <span class="mdi mdi-arrow-left-drop-circle"></span><span class="pl-2">שמואל ב׳ - פֶּרֶק 13</span>
        </a>
        </td>
        <td>
        <a href="/he/Bible/2_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Samuel/15">
          <span class="pr-2">שמואל ב׳ - פֶּרֶק 15</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
