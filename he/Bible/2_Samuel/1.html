<!--
title: שמואל ב׳ - פֶּרֶק 1
description: 
published: true
date: 2023-11-8T20:31:8Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/he/Bible/2_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Samuel/2">
          <span class="pr-2">שמואל ב׳ - פֶּרֶק 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי אחרי מות שׁאול ודוד שׁב מהכות את־העמלק וישׁב דוד בצקלג ימים שׁנים׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ויהי ביום השׁלישׁי והנה אישׁ בא מן־המחנה מעם שׁאול ובגדיו קרעים ואדמה על־ראשׁו ויהי בבאו אל־דוד ויפל ארצה וישׁתחו׃ </p>
<p id="v3"><sup><small>3</small></sup>  ויאמר לו דוד אי מזה תבוא ויאמר אליו ממחנה ישׂראל נמלטתי׃ </p>
<p id="v4"><sup><small>4</small></sup>  ויאמר אליו דוד מה־היה הדבר הגד־נא לי ויאמר אשׁר־נס העם מן־המלחמה וגם־הרבה נפל מן־העם וימתו וגם שׁאול ויהונתן בנו מתו׃ </p>
<p id="v5"><sup><small>5</small></sup>  ויאמר דוד אל־הנער המגיד לו איך ידעת כי־מת שׁאול ויהונתן בנו׃ </p>
<p id="v6"><sup><small>6</small></sup>  ויאמר הנער המגיד לו נקרא נקריתי בהר הגלבע והנה שׁאול נשׁען על־חניתו והנה הרכב ובעלי הפרשׁים הדבקהו׃ <sup id="cite2"><a href="#fn2">[2]</a></sup></p>
<p id="v7"><sup><small>7</small></sup>  ויפן אחריו ויראני ויקרא אלי ואמר הנני׃ </p>
<p id="v8"><sup><small>8</small></sup>  ויאמר לי מי־אתה ויאמר אליו עמלקי אנכי׃ </p>
<p id="v9"><sup><small>9</small></sup>  ויאמר אלי עמד־נא עלי ומתתני כי אחזני השׁבץ כי־כל־עוד נפשׁי בי׃ </p>
<p id="v10"><sup><small>10</small></sup>  ואעמד עליו ואמתתהו כי ידעתי כי לא יחיה אחרי נפלו ואקח הנזר אשׁר על־ראשׁו ואצעדה אשׁר על־זרעו ואביאם אל־אדני הנה׃ </p>
<p id="v11"><sup><small>11</small></sup>  ויחזק דוד בבגדו ויקרעם וגם כל־האנשׁים אשׁר אתו׃ </p>
<p id="v12"><sup><small>12</small></sup>  ויספדו ויבכו ויצמו עד־הערב על־שׁאול ועל־יהונתן בנו ועל־עם יהוה ועל־בית ישׂראל כי נפלו בחרב׃ </p>
<p id="v13"><sup><small>13</small></sup>  ויאמר דוד אל־הנער המגיד לו אי מזה אתה ויאמר בן־אישׁ גר עמלקי אנכי׃ </p>
<p id="v14"><sup><small>14</small></sup>  ויאמר אליו דוד איך לא יראת לשׁלח ידך לשׁחת את־משׁיח יהוה׃ </p>
<p id="v15"><sup><small>15</small></sup>  ויקרא דוד לאחד מהנערים ויאמר גשׁ פגע־בו ויכהו וימת׃ </p>
<p id="v16"><sup><small>16</small></sup>  ויאמר אליו דוד דמיך על־ראשׁך כי פיך ענה בך לאמר אנכי מתתי את־משׁיח יהוה׃ </p>
<p id="v17"><sup><small>17</small></sup>  ויקנן דוד את־הקינה הזאת על־שׁאול ועל־יהונתן בנו׃ </p>
<p id="v18"><sup><small>18</small></sup>  ויאמר ללמד בני־יהודה קשׁת הנה כתובה על־ספר הישׁר׃ </p>
<p id="v19"><sup><small>19</small></sup>  הצבי ישׂראל על־במותיך חלל איך נפלו גבורים׃ </p>
<p id="v20"><sup><small>20</small></sup>  אל־תגידו בגת אל־תבשׂרו בחוצת אשׁקלון פן־תשׂמחנה בנות פלשׁתים פן־תעלזנה בנות הערלים׃ </p>
<p id="v21"><sup><small>21</small></sup>  הרי בגלבע אל־טל ואל־מטר עליכם ושׂדי תרומת כי שׁם נגעל מגן גבורים מגן שׁאול בלי משׁיח בשׁמן׃ </p>
<p id="v22"><sup><small>22</small></sup>  מדם חללים מחלב גבורים קשׁת יהונתן לא נשׂוג אחור וחרב שׁאול לא תשׁוב ריקם׃ </p>
<p id="v23"><sup><small>23</small></sup>  שׁאול ויהונתן הנאהבים והנעימם בחייהם ובמותם לא נפרדו מנשׁרים קלו מאריות גברו׃ </p>
<p id="v24"><sup><small>24</small></sup>  בנות ישׂראל אל־שׁאול בכינה המלבשׁכם שׁני עם־עדנים המעלה עדי זהב על לבושׁכן׃ </p>
<p id="v25"><sup><small>25</small></sup>  איך נפלו גברים בתוך המלחמה יהונתן על־במותיך חלל׃ </p>
<p id="v26"><sup><small>26</small></sup>  צר־לי עליך אחי יהונתן נעמת לי מאד נפלאתה אהבתך לי מאהבת נשׁים׃ </p>
<p id="v27"><sup><small>27</small></sup>  איך נפלו גבורים ויאבדו כלי מלחמה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/he/Bible/2_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Samuel/2">
          <span class="pr-2">שמואל ב׳ - פֶּרֶק 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 1:1-10 <i>גלבוע שבו מת שאול</i>: <a href="/he/The_Urantia_Book/134#p9_5">או 134:9.5</a>. </li>
  <li id="fn2"><a href="#cite2">↑</a> 1:6-11 <i>התבוסה הטרגית של שאול</i>: <a href="/he/The_Urantia_Book/97#p9_5">או 97:9.5</a>. </li>
</ol>
</div>
