<!--
title: שמואל ב׳ - פֶּרֶק 9
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Samuel/8">שמואל ב׳ - פֶּרֶק 8</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Samuel/10">שמואל ב׳ - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר דוד הכי ישׁ־עוד אשׁר נותר לבית שׁאול ואעשׂה עמו חסד בעבור יהונתן׃ </p>
<p id="v2"><sup><small>2</small></sup>  ולבית שׁאול עבד ושׁמו ציבא ויקראו־לו אל־דוד ויאמר המלך אליו האתה ציבא ויאמר עבדך׃ </p>
<p id="v3"><sup><small>3</small></sup>  ויאמר המלך האפס עוד אישׁ לבית שׁאול ואעשׂה עמו חסד אלהים ויאמר ציבא אל־המלך עוד בן ליהונתן נכה רגלים׃ </p>
<p id="v4"><sup><small>4</small></sup>  ויאמר־לו המלך איפה הוא ויאמר ציבא אל־המלך הנה־הוא בית מכיר בן־עמיאל בלו דבר׃ </p>
<p id="v5"><sup><small>5</small></sup>  וישׁלח המלך דוד ויקחהו מבית מכיר בן־עמיאל מלו דבר׃ </p>
<p id="v6"><sup><small>6</small></sup>  ויבא מפיבשׁת בן־יהונתן בן־שׁאול אל־דוד ויפל על־פניו וישׁתחו ויאמר דוד מפיבשׁת ויאמר הנה עבדך׃ </p>
<p id="v7"><sup><small>7</small></sup>  ויאמר לו דוד אל־תירא כי עשׂה אעשׂה עמך חסד בעבור יהונתן אביך והשׁבתי לך את־כל־שׂדה שׁאול אביך ואתה תאכל לחם על־שׁלחני תמיד׃ </p>
<p id="v8"><sup><small>8</small></sup>  וישׁתחו ויאמר מה עבדך כי פנית אל־הכלב המת אשׁר כמוני׃ </p>
<p id="v9"><sup><small>9</small></sup>  ויקרא המלך אל־ציבא נער שׁאול ויאמר אליו כל אשׁר היה לשׁאול ולכל־ביתו נתתי לבן־אדניך׃ </p>
<p id="v10"><sup><small>10</small></sup>  ועבדת לו את־האדמה אתה ובניך ועבדיך והבאת והיה לבן־אדניך לחם ואכלו ומפיבשׁת בן־אדניך יאכל תמיד לחם על־שׁלחני ולציבא חמשׁה עשׂר בנים ועשׂרים עבדים׃ </p>
<p id="v11"><sup><small>11</small></sup>  ויאמר ציבא אל־המלך ככל אשׁר יצוה אדני המלך את־עבדו כן יעשׂה עבדך ומפיבשׁת אכל על־שׁלחני כאחד מבני המלך׃ </p>
<p id="v12"><sup><small>12</small></sup>  ולמפיבשׁת בן־קטן ושׁמו מיכא וכל מושׁב בית־ציבא עבדים למפיבשׁת׃ </p>
<p id="v13"><sup><small>13</small></sup>  ומפיבשׁת ישׁב בירושׁלם כי על־שׁלחן המלך תמיד הוא אכל והוא פסח שׁתי רגליו׃ </p>
