<!--
title: שמואל ב׳ - פֶּרֶק 13
description: 
published: true
date: 2022-10-6T10:37:18Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/12">שמואל ב׳ - פֶּרֶק 12</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/14">שמואל ב׳ - פֶּרֶק 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי אחרי־כן ולאבשׁלום בן־דוד אחות יפה ושׁמה תמר ויאהבה אמנון בן־דוד׃ </p>
<p id="v2"><sup><small>2</small></sup>  ויצר לאמנון להתחלות בעבור תמר אחתו כי בתולה היא ויפלא בעיני אמנון לעשׂות לה מאומה׃ </p>
<p id="v3"><sup><small>3</small></sup>  ולאמנון רע ושׁמו יונדב בן־שׁמעה אחי דוד ויונדב אישׁ חכם מאד׃ </p>
<p id="v4"><sup><small>4</small></sup>  ויאמר לו מדוע אתה ככה דל בן־המלך בבקר בבקר הלוא תגיד לי ויאמר לו אמנון את־תמר אחות אבשׁלם אחי אני אהב׃ </p>
<p id="v5"><sup><small>5</small></sup>  ויאמר לו יהונדב שׁכב על־משׁכבך והתחל ובא אביך לראותך ואמרת אליו תבא נא תמר אחותי ותברני לחם ועשׂתה לעיני את־הבריה למען אשׁר אראה ואכלתי מידה׃ </p>
<p id="v6"><sup><small>6</small></sup>  וישׁכב אמנון ויתחל ויבא המלך לראתו ויאמר אמנון אל־המלך תבוא־נא תמר אחתי ותלבב לעיני שׁתי לבבות ואברה מידה׃ </p>
<p id="v7"><sup><small>7</small></sup>  וישׁלח דוד אל־תמר הביתה לאמר לכי נא בית אמנון אחיך ועשׂי־לו הבריה׃ </p>
<p id="v8"><sup><small>8</small></sup>  ותלך תמר בית אמנון אחיה והוא שׁכב ותקח את־הבצק ותלושׁ ותלבב לעיניו ותבשׁל את־הלבבות׃ </p>
<p id="v9"><sup><small>9</small></sup>  ותקח את־המשׂרת ותצק לפניו וימאן לאכול ויאמר אמנון הוציאו כל־אישׁ מעלי ויצאו כל־אישׁ מעליו׃ </p>
<p id="v10"><sup><small>10</small></sup>  ויאמר אמנון אל־תמר הביאי הבריה החדר ואברה מידך ותקח תמר את־הלבבות אשׁר עשׂתה ותבא לאמנון אחיה החדרה׃ </p>
<p id="v11"><sup><small>11</small></sup>  ותגשׁ אליו לאכל ויחזק־בה ויאמר לה בואי שׁכבי עמי אחותי׃ </p>
<p id="v12"><sup><small>12</small></sup>  ותאמר לו אל־אחי אל־תענני כי לא־יעשׂה כן בישׂראל אל־תעשׂה את־הנבלה הזאת׃ </p>
<p id="v13"><sup><small>13</small></sup>  ואני אנה אוליך את־חרפתי ואתה תהיה כאחד הנבלים בישׂראל ועתה דבר־נא אל־המלך כי לא ימנעני ממך׃ </p>
<p id="v14"><sup><small>14</small></sup>  ולא אבה לשׁמע בקולה ויחזק ממנה ויענה וישׁכב אתה׃ </p>
<p id="v15"><sup><small>15</small></sup>  וישׂנאה אמנון שׂנאה גדולה מאד כי גדולה השׂנאה אשׁר שׂנאה מאהבה אשׁר אהבה ויאמר־לה אמנון קומי לכי׃ </p>
<p id="v16"><sup><small>16</small></sup>  ותאמר לו אל־אודת הרעה הגדולה הזאת מאחרת אשׁר־עשׂית עמי לשׁלחני ולא אבה לשׁמע לה׃ </p>
<p id="v17"><sup><small>17</small></sup>  ויקרא את־נערו משׁרתו ויאמר שׁלחו־נא את־זאת מעלי החוצה ונעל הדלת אחריה׃ </p>
<p id="v18"><sup><small>18</small></sup>  ועליה כתנת פסים כי כן תלבשׁן בנות־המלך הבתולת מעילים ויצא אותה משׁרתו החוץ ונעל הדלת אחריה׃ </p>
<p id="v19"><sup><small>19</small></sup>  ותקח תמר אפר על־ראשׁה וכתנת הפסים אשׁר עליה קרעה ותשׂם ידה על־ראשׁה ותלך הלוך וזעקה׃ </p>
<p id="v20"><sup><small>20</small></sup>  ויאמר אליה אבשׁלום אחיה האמינון אחיך היה עמך ועתה אחותי החרישׁי אחיך הוא אל־תשׁיתי את־לבך לדבר הזה ותשׁב תמר ושׁממה בית אבשׁלום אחיה׃ </p>
<p id="v21"><sup><small>21</small></sup>  והמלך דוד שׁמע את כל־הדברים האלה ויחר לו מאד׃ </p>
<p id="v22"><sup><small>22</small></sup>  ולא־דבר אבשׁלום עם־אמנון למרע ועד־טוב כי־שׂנא אבשׁלום את־אמנון על־דבר אשׁר ענה את תמר אחתו׃ </p>
<p id="v23"><sup><small>23</small></sup>  ויהי לשׁנתים ימים ויהיו גזזים לאבשׁלום בבעל חצור אשׁר עם־אפרים ויקרא אבשׁלום לכל־בני המלך׃ </p>
<p id="v24"><sup><small>24</small></sup>  ויבא אבשׁלום אל־המלך ויאמר הנה־נא גזזים לעבדך ילך־נא המלך ועבדיו עם־עבדך׃ </p>
<p id="v25"><sup><small>25</small></sup>  ויאמר המלך אל־אבשׁלום אל־בני אל־נא נלך כלנו ולא נכבד עליך ויפרץ־בו ולא־אבה ללכת ויברכהו׃ </p>
<p id="v26"><sup><small>26</small></sup>  ויאמר אבשׁלום ולא ילך־נא אתנו אמנון אחי ויאמר לו המלך למה ילך עמך׃ </p>
<p id="v27"><sup><small>27</small></sup>  ויפרץ־בו אבשׁלום וישׁלח אתו את־אמנון ואת כל־בני המלך׃ </p>
<p id="v28"><sup><small>28</small></sup>  ויצו אבשׁלום את־נעריו לאמר ראו נא כטוב לב־אמנון ביין ואמרתי אליכם הכו את־אמנון והמתם אתו אל־תיראו הלוא כי אנכי צויתי אתכם חזקו והיו לבני־חיל׃ </p>
<p id="v29"><sup><small>29</small></sup>  ויעשׂו נערי אבשׁלום לאמנון כאשׁר צוה אבשׁלום ויקמו כל־בני המלך וירכבו אישׁ על־פרדו וינסו׃ </p>
<p id="v30"><sup><small>30</small></sup>  ויהי המה בדרך והשׁמעה באה אל־דוד לאמר הכה אבשׁלום את־כל־בני המלך ולא־נותר מהם אחד׃ </p>
<p id="v31"><sup><small>31</small></sup>  ויקם המלך ויקרע את־בגדיו וישׁכב ארצה וכל־עבדיו נצבים קרעי בגדים׃ </p>
<p id="v32"><sup><small>32</small></sup>  ויען יונדב בן־שׁמעה אחי־דוד ויאמר אל־יאמר אדני את כל־הנערים בני־המלך המיתו כי־אמנון לבדו מת כי־על־פי אבשׁלום היתה שׂומה מיום ענתו את תמר אחתו׃ </p>
<p id="v33"><sup><small>33</small></sup>  ועתה אל־ישׂם אדני המלך אל־לבו דבר לאמר כל־בני המלך מתו כי־אם־אמנון לבדו מת׃ </p>
<p id="v34"><sup><small>34</small></sup>  ויברח אבשׁלום וישׂא הנער הצפה את־עינו וירא והנה עם־רב הלכים מדרך אחריו מצד ההר׃ </p>
<p id="v35"><sup><small>35</small></sup>  ויאמר יונדב אל־המלך הנה בני־המלך באו כדבר עבדך כן היה׃ </p>
<p id="v36"><sup><small>36</small></sup>  ויהי ככלתו לדבר והנה בני־המלך באו וישׂאו קולם ויבכו וגם־המלך וכל־עבדיו בכו בכי גדול מאד׃ </p>
<p id="v37"><sup><small>37</small></sup>  ואבשׁלום ברח וילך אל־תלמי בן־עמיחור מלך גשׁור ויתאבל על־בנו כל־הימים׃ </p>
<p id="v38"><sup><small>38</small></sup>  ואבשׁלום ברח וילך גשׁור ויהי־שׁם שׁלשׁ שׁנים׃ </p>
<p id="v39"><sup><small>39</small></sup>  ותכל דוד המלך לצאת אל־אבשׁלום כי־נחם על־אמנון כי־מת׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/12">שמואל ב׳ - פֶּרֶק 12</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/14">שמואל ב׳ - פֶּרֶק 14</a></td>
      </tr>
    </tbody>
  </table>
</figure>
