<!--
title: שמואל ב׳ - פֶּרֶק 19
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Samuel/18">שמואל ב׳ - פֶּרֶק 18</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Samuel/20">שמואל ב׳ - פֶּרֶק 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וירגז המלך ויעל על־עלית השׁער ויבך וכה אמר בלכתו בני אבשׁלום בני בני אבשׁלום מי־יתן מותי אני תחתיך אבשׁלום בני בני׃ </p>
<p id="v2"><sup><small>2</small></sup>  ויגד ליואב הנה המלך בכה ויתאבל על־אבשׁלם׃ </p>
<p id="v3"><sup><small>3</small></sup>  ותהי התשׁעה ביום ההוא לאבל לכל־העם כי־שׁמע העם ביום ההוא לאמר נעצב המלך על־בנו׃ </p>
<p id="v4"><sup><small>4</small></sup>  ויתגנב העם ביום ההוא לבוא העיר כאשׁר יתגנב העם הנכלמים בנוסם במלחמה׃ </p>
<p id="v5"><sup><small>5</small></sup>  והמלך לאט את־פניו ויזעק המלך קול גדול בני אבשׁלום אבשׁלום בני בני׃ </p>
<p id="v6"><sup><small>6</small></sup>  ויבא יואב אל־המלך הבית ויאמר הבשׁת היום את־פני כל־עבדיך הממלטים את־נפשׁך היום ואת נפשׁ בניך ובנתיך ונפשׁ נשׁיך ונפשׁ פלגשׁיך׃ </p>
<p id="v7"><sup><small>7</small></sup>  לאהבה את־שׂנאיך ולשׂנא את־אהביך כי הגדת היום כי אין לך שׂרים ועבדים כי ידעתי היום כי לא אבשׁלום חי וכלנו היום מתים כי־אז ישׁר בעיניך׃ </p>
<p id="v8"><sup><small>8</small></sup>  ועתה קום צא ודבר על־לב עבדיך כי ביהוה נשׁבעתי כי־אינך יוצא אם־ילין אישׁ אתך הלילה ורעה לך זאת מכל־הרעה אשׁר־באה עליך מנעריך עד־עתה׃ </p>
<p id="v9"><sup><small>9</small></sup>  ויקם המלך וישׁב בשׁער ולכל־העם הגידו לאמר הנה המלך יושׁב בשׁער ויבא כל־העם לפני המלך וישׂראל נס אישׁ לאהליו׃ </p>
<p id="v10"><sup><small>10</small></sup>  ויהי כל־העם נדון בכל־שׁבטי ישׂראל לאמר המלך הצילנו מכף איבינו והוא מלטנו מכף פלשׁתים ועתה ברח מן־הארץ מעל אבשׁלום׃ </p>
<p id="v11"><sup><small>11</small></sup>  ואבשׁלום אשׁר משׁחנו עלינו מת במלחמה ועתה למה אתם מחרשׁים להשׁיב את־המלך׃ </p>
<p id="v12"><sup><small>12</small></sup>  והמלך דוד שׁלח אל־צדוק ואל־אביתר הכהנים לאמר דברו אל־זקני יהודה לאמר למה תהיו אחרנים להשׁיב את־המלך אל־ביתו ודבר כל־ישׂראל בא אל־המלך אל־ביתו׃ </p>
<p id="v13"><sup><small>13</small></sup>  אחי אתם עצמי ובשׂרי אתם ולמה תהיו אחרנים להשׁיב את־המלך׃ </p>
<p id="v14"><sup><small>14</small></sup>  ולעמשׂא תמרו הלוא עצמי ובשׂרי אתה כה יעשׂה־לי אלהים וכה יוסיף אם־לא שׂר־צבא תהיה לפני כל־הימים תחת יואב׃ </p>
<p id="v15"><sup><small>15</small></sup>  ויט את־לבב כל־אישׁ־יהודה כאישׁ אחד וישׁלחו אל־המלך שׁוב אתה וכל־עבדיך׃ </p>
<p id="v16"><sup><small>16</small></sup>  וישׁב המלך ויבא עד־הירדן ויהודה בא הגלגלה ללכת לקראת המלך להעביר את־המלך את־הירדן׃ </p>
<p id="v17"><sup><small>17</small></sup>  וימהר שׁמעי בן־גרא בן־הימיני אשׁר מבחורים וירד עם־אישׁ יהודה לקראת המלך דוד׃ </p>
<p id="v18"><sup><small>18</small></sup>  ואלף אישׁ עמו מבנימן וציבא נער בית שׁאול וחמשׁת עשׂר בניו ועשׂרים עבדיו אתו וצלחו הירדן לפני המלך׃ </p>
<p id="v19"><sup><small>19</small></sup>  ועברה העברה לעביר את־בית המלך ולעשׂות הטוב בעינו ושׁמעי בן־גרא נפל לפני המלך בעברו בירדן׃ </p>
<p id="v20"><sup><small>20</small></sup>  ויאמר אל־המלך אל־יחשׁב־לי אדני עון ואל־תזכר את אשׁר העוה עבדך ביום אשׁר־יצא אדני־המלך מירושׁלם לשׂום המלך אל־לבו׃ </p>
<p id="v21"><sup><small>21</small></sup>  כי ידע עבדך כי אני חטאתי והנה־באתי היום ראשׁון לכל־בית יוסף לרדת לקראת אדני המלך׃ </p>
<p id="v22"><sup><small>22</small></sup>  ויען אבישׁי בן־צרויה ויאמר התחת זאת לא יומת שׁמעי כי קלל את־משׁיח יהוה׃ </p>
<p id="v23"><sup><small>23</small></sup>  ויאמר דוד מה־לי ולכם בני צרויה כי־תהיו־לי היום לשׂטן היום יומת אישׁ בישׂראל כי הלוא ידעתי כי היום אני־מלך על־ישׂראל׃ </p>
<p id="v24"><sup><small>24</small></sup>  ויאמר המלך אל־שׁמעי לא תמות וישׁבע לו המלך׃ </p>
<p id="v25"><sup><small>25</small></sup>  ומפבשׁת בן־שׁאול ירד לקראת המלך ולא־עשׂה רגליו ולא־עשׂה שׂפמו ואת־בגדיו לא כבס למן־היום לכת המלך עד־היום אשׁר־בא בשׁלום׃ </p>
<p id="v26"><sup><small>26</small></sup>  ויהי כי־בא ירושׁלם לקראת המלך ויאמר לו המלך למה לא־הלכת עמי מפיבשׁת׃ </p>
<p id="v27"><sup><small>27</small></sup>  ויאמר אדני המלך עבדי רמני כי־אמר עבדך אחבשׁה־לי החמור וארכב עליה ואלך את־המלך כי פסח עבדך׃ </p>
<p id="v28"><sup><small>28</small></sup>  וירגל בעבדך אל־אדני המלך ואדני המלך כמלאך האלהים ועשׂה הטוב בעיניך׃ </p>
<p id="v29"><sup><small>29</small></sup>  כי לא היה כל־בית אבי כי אם־אנשׁי־מות לאדני המלך ותשׁת את־עבדך באכלי שׁלחנך ומה־ישׁ־לי עוד צדקה ולזעק עוד אל־המלך׃ </p>
<p id="v30"><sup><small>30</small></sup>  ויאמר לו המלך למה תדבר עוד דבריך אמרתי אתה וציבא תחלקו את־השׂדה׃ </p>
<p id="v31"><sup><small>31</small></sup>  ויאמר מפיבשׁת אל־המלך גם את־הכל יקח אחרי אשׁר־בא אדני המלך בשׁלום אל־ביתו׃ </p>
<p id="v32"><sup><small>32</small></sup>  וברזלי הגלעדי ירד מרגלים ויעבר את־המלך הירדן לשׁלחו את־בירדן׃ </p>
<p id="v33"><sup><small>33</small></sup>  וברזלי זקן מאד בן־שׁמנים שׁנה והוא־כלכל את־המלך בשׁיבתו במחנים כי־אישׁ גדול הוא מאד׃ </p>
<p id="v34"><sup><small>34</small></sup>  ויאמר המלך אל־ברזלי אתה עבר אתי וכלכלתי אתך עמדי בירושׁלם׃ </p>
<p id="v35"><sup><small>35</small></sup>  ויאמר ברזלי אל־המלך כמה ימי שׁני חיי כי־אעלה את־המלך ירושׁלם׃ </p>
<p id="v36"><sup><small>36</small></sup>  בן־שׁמנים שׁנה אנכי היום האדע בין־טוב לרע אם־יטעם עבדך את־אשׁר אכל ואת־אשׁר אשׁתה אם־אשׁמע עוד בקול שׁרים ושׁרות ולמה יהיה עבדך עוד למשׂא אל־אדני המלך׃ </p>
<p id="v37"><sup><small>37</small></sup>  כמעט יעבר עבדך את־הירדן את־המלך ולמה יגמלני המלך הגמולה הזאת׃ </p>
<p id="v38"><sup><small>38</small></sup>  ישׁב־נא עבדך ואמת בעירי עם קבר אבי ואמי והנה עבדך כמהם יעבר עם־אדני המלך ועשׂה־לו את אשׁר־טוב בעיניך׃ </p>
<p id="v39"><sup><small>39</small></sup>  ויאמר המלך אתי יעבר כמהם ואני אעשׂה־לו את־הטוב בעיניך וכל אשׁר־תבחר עלי אעשׂה־לך׃ </p>
<p id="v40"><sup><small>40</small></sup>  ויעבר כל־העם את־הירדן והמלך עבר וישׁק המלך לברזלי ויברכהו וישׁב למקמו׃ </p>
<p id="v41"><sup><small>41</small></sup>  ויעבר המלך הגלגלה וכמהן עבר עמו וכל־עם יהודה ויעברו את־המלך וגם חצי עם ישׂראל׃ </p>
<p id="v42"><sup><small>42</small></sup>  והנה כל־אישׁ ישׂראל באים אל־המלך ויאמרו אל־המלך מדוע גנבוך אחינו אישׁ יהודה ויעברו את־המלך ואת־ביתו את־הירדן וכל־אנשׁי דוד עמו׃ </p>
<p id="v43"><sup><small>43</small></sup>  ויען כל־אישׁ יהודה על־אישׁ ישׂראל כי־קרוב המלך אלי ולמה זה חרה לך על־הדבר הזה האכול אכלנו מן־המלך אם־נשׂאת נשׂא לנו׃ </p>
<p id="v44"><sup><small>44</small></sup>  ויען אישׁ־ישׂראל את־אישׁ יהודה ויאמר עשׂר־ידות לי במלך וגם־בדוד אני ממך ומדוע הקלתני ולא־היה דברי ראשׁון לי להשׁיב את־מלכי ויקשׁ דבר־אישׁ יהודה מדבר אישׁ ישׂראל׃ </p>
