<!--
title: שמואל ב׳ - פֶּרֶק 23
description: 
published: true
date: 2022-10-6T10:37:18Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/22">שמואל ב׳ - פֶּרֶק 22</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/24">שמואל ב׳ - פֶּרֶק 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלה דברי דוד האחרנים נאם דוד בן־ישׁי ונאם הגבר הקם על משׁיח אלהי יעקב ונעים זמרות ישׂראל׃ </p>
<p id="v2"><sup><small>2</small></sup>  רוח יהוה דבר־בי ומלתו על־לשׁוני׃ </p>
<p id="v3"><sup><small>3</small></sup>  אמר אלהי ישׂראל לי דבר צור ישׂראל מושׁל באדם צדיק מושׁל יראת אלהים׃ </p>
<p id="v4"><sup><small>4</small></sup>  וכאור בקר יזרח־שׁמשׁ בקר לא עבות מנגה ממטר דשׁא מארץ׃ </p>
<p id="v5"><sup><small>5</small></sup>  כי־לא־כן ביתי עם־אל כי ברית עולם שׂם לי ערוכה בכל ושׁמרה כי־כל־ישׁעי וכל־חפץ כי־לא יצמיח׃ <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  ובליעל כקוץ מנד כלהם כי־לא ביד יקחו׃ </p>
<p id="v7"><sup><small>7</small></sup>  ואישׁ יגע בהם ימלא ברזל ועץ חנית ובאשׁ שׂרוף ישׂרפו בשׁבת׃ </p>
<p id="v8"><sup><small>8</small></sup>  אלה שׁמות הגברים אשׁר לדוד ישׁב בשׁבת תחכמני ראשׁ השׁלשׁי הוא עדינו העצנו על־שׁמנה מאות חלל בפעם אחד׃ </p>
<p id="v9"><sup><small>9</small></sup>  ואחרו אלעזר בן־דדי בן־אחחי בשׁלשׁה גברים עם־דוד בחרפם בפלשׁתים נאספו־שׁם למלחמה ויעלו אישׁ ישׂראל׃ </p>
<p id="v10"><sup><small>10</small></sup>  הוא קם ויך בפלשׁתים עד כי־יגעה ידו ותדבק ידו אל־החרב ויעשׂ יהוה תשׁועה גדולה ביום ההוא והעם ישׁבו אחריו אך־לפשׁט׃ </p>
<p id="v11"><sup><small>11</small></sup>  ואחריו שׁמא בן־אגא הררי ויאספו פלשׁתים לחיה ותהי־שׁם חלקת השׂדה מלאה עדשׁים והעם נס מפני פלשׁתים׃ </p>
<p id="v12"><sup><small>12</small></sup>  ויתיצב בתוך־החלקה ויצילה ויך את־פלשׁתים ויעשׂ יהוה תשׁועה גדולה׃ </p>
<p id="v13"><sup><small>13</small></sup>  וירדו שׁלשׁים מהשׁלשׁים ראשׁ ויבאו אל־קציר אל־דוד אל־מערת עדלם וחית פלשׁתים חנה בעמק רפאים׃ </p>
<p id="v14"><sup><small>14</small></sup>  ודוד אז במצודה ומצב פלשׁתים אז בית לחם׃ </p>
<p id="v15"><sup><small>15</small></sup>  ויתאוה דוד ויאמר מי ישׁקני מים מבאר בית־לחם אשׁר בשׁער׃ </p>
<p id="v16"><sup><small>16</small></sup>  ויבקעו שׁלשׁת הגברים במחנה פלשׁתים וישׁאבו־מים מבאר בית־לחם אשׁר בשׁער וישׂאו ויבאו אל־דוד ולא אבה לשׁתותם ויסך אתם ליהוה׃ </p>
<p id="v17"><sup><small>17</small></sup>  ויאמר חלילה לי יהוה מעשׂתי זאת הדם האנשׁים ההלכים בנפשׁותם ולא אבה לשׁתותם אלה עשׂו שׁלשׁת הגברים׃ </p>
<p id="v18"><sup><small>18</small></sup>  ואבישׁי אחי יואב בן־צרויה הוא ראשׁ השׁלשׁי והוא עורר את־חניתו על־שׁלשׁ מאות חלל ולו־שׁם בשׁלשׁה׃ </p>
<p id="v19"><sup><small>19</small></sup>  מן־השׁלשׁה הכי נכבד ויהי להם לשׂר ועד־השׁלשׁה לא־בא׃ </p>
<p id="v20"><sup><small>20</small></sup>  ובניהו בן־יהוידע בן־אישׁ־חי רב־פעלים מקבצאל הוא הכה את שׁני אראל מואב והוא ירד והכה את־האריה בתוך הבאר ביום השׁלג׃ </p>
<p id="v21"><sup><small>21</small></sup>  והוא־הכה את־אישׁ מצרי אשׁר מראה וביד המצרי חנית וירד אליו בשׁבט ויגזל את־החנית מיד המצרי ויהרגהו בחניתו׃ </p>
<p id="v22"><sup><small>22</small></sup>  אלה עשׂה בניהו בן־יהוידע ולו־שׁם בשׁלשׁה הגברים׃ </p>
<p id="v23"><sup><small>23</small></sup>  מן־השׁלשׁים נכבד ואל־השׁלשׁה לא־בא וישׂמהו דוד אל־משׁמעתו׃ </p>
<p id="v24"><sup><small>24</small></sup>  עשׂה־אל אחי־יואב בשׁלשׁים אלחנן בן־דדו בית לחם׃ </p>
<p id="v25"><sup><small>25</small></sup>  שׁמה החרדי אליקא החרדי׃ </p>
<p id="v26"><sup><small>26</small></sup>  חלץ הפלטי עירא בן־עקשׁ התקועי׃ </p>
<p id="v27"><sup><small>27</small></sup>  אביעזר הענתתי מבני החשׁתי׃ </p>
<p id="v28"><sup><small>28</small></sup>  צלמון האחחי מהרי הנטפתי׃ </p>
<p id="v29"><sup><small>29</small></sup>  חלב בן־בענה הנטפתי אתי בן־ריבי מגבעת בני בנימן׃ </p>
<p id="v30"><sup><small>30</small></sup>  בניהו פרעתני הדי מנחלי געשׁ׃ </p>
<p id="v31"><sup><small>31</small></sup>  אבי־עלבון הערבתי עזמות הברחמי׃ </p>
<p id="v32"><sup><small>32</small></sup>  אליחבא השׁעלבני בני ישׁן יהונתן׃ </p>
<p id="v33"><sup><small>33</small></sup>  שׁמה ההררי אחיאם בן־שׁרר האררי׃ </p>
<p id="v34"><sup><small>34</small></sup>  אליפלט בן־אחסבי בן־המעכתי אליעם בן־אחיתפל הגלני׃ </p>
<p id="v35"><sup><small>35</small></sup>  חצרו הכרמלי פערי הארבי׃ </p>
<p id="v36"><sup><small>36</small></sup>  יגאל בן־נתן מצבה בני הגדי׃ </p>
<p id="v37"><sup><small>37</small></sup>  צלק העמני נחרי הבארתי נשׂאי כלי יואב בן־צריה׃ </p>
<p id="v38"><sup><small>38</small></sup>  עירא היתרי גרב היתרי׃ </p>
<p id="v39"><sup><small>39</small></sup>  אוריה החתי כל שׁלשׁים ושׁבעה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/22">שמואל ב׳ - פֶּרֶק 22</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/24">שמואל ב׳ - פֶּרֶק 24</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 23:5 <i>כרת אתנו ברית</i>: <a href="/he/The_Urantia_Book/97#p1_5">או 97:1.5</a>. </li>
</ol>
</div>
