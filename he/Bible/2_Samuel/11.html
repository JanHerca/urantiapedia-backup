<!--
title: שמואל ב׳ - פֶּרֶק 11
description: 
published: true
date: 2022-10-6T10:37:18Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/10">שמואל ב׳ - פֶּרֶק 10</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/12">שמואל ב׳ - פֶּרֶק 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי לתשׁובת השׁנה לעת צאת המלאכים וישׁלח דוד את־יואב ואת־עבדיו עמו ואת־כל־ישׂראל וישׁחתו את־בני עמון ויצרו על־רבה ודוד יושׁב בירושׁלם׃ </p>
<p id="v2"><sup><small>2</small></sup>  ויהי לעת הערב ויקם דוד מעל משׁכבו ויתהלך על־גג בית־המלך וירא אשׁה רחצת מעל הגג והאשׁה טובת מראה מאד׃ </p>
<p id="v3"><sup><small>3</small></sup>  וישׁלח דוד וידרשׁ לאשׁה ויאמר הלוא־זאת בת־שׁבע בת־אליעם אשׁת אוריה החתי׃ </p>
<p id="v4"><sup><small>4</small></sup>  וישׁלח דוד מלאכים ויקחה ותבוא אליו וישׁכב עמה והיא מתקדשׁת מטמאתה ותשׁב אל־ביתה׃ </p>
<p id="v5"><sup><small>5</small></sup>  ותהר האשׁה ותשׁלח ותגד לדוד ותאמר הרה אנכי׃ </p>
<p id="v6"><sup><small>6</small></sup>  וישׁלח דוד אל־יואב שׁלח אלי את־אוריה החתי וישׁלח יואב את־אוריה אל־דוד׃ </p>
<p id="v7"><sup><small>7</small></sup>  ויבא אוריה אליו וישׁאל דוד לשׁלום יואב ולשׁלום העם ולשׁלום המלחמה׃ </p>
<p id="v8"><sup><small>8</small></sup>  ויאמר דוד לאוריה רד לביתך ורחץ רגליך ויצא אוריה מבית המלך ותצא אחריו משׂאת המלך׃ </p>
<p id="v9"><sup><small>9</small></sup>  וישׁכב אוריה פתח בית המלך את כל־עבדי אדניו ולא ירד אל־ביתו׃ </p>
<p id="v10"><sup><small>10</small></sup>  ויגדו לדוד לאמר לא־ירד אוריה אל־ביתו ויאמר דוד אל־אוריה הלוא מדרך אתה בא מדוע לא־ירדת אל־ביתך׃ </p>
<p id="v11"><sup><small>11</small></sup>  ויאמר אוריה אל־דוד הארון וישׂראל ויהודה ישׁבים בסכות ואדני יואב ועבדי אדני על־פני השׂדה חנים ואני אבוא אל־ביתי לאכל ולשׁתות ולשׁכב עם־אשׁתי חיך וחי נפשׁך אם־אעשׂה את־הדבר הזה׃ </p>
<p id="v12"><sup><small>12</small></sup>  ויאמר דוד אל־אוריה שׁב בזה גם־היום ומחר אשׁלחך וישׁב אוריה בירושׁלם ביום ההוא וממחרת׃ </p>
<p id="v13"><sup><small>13</small></sup>  ויקרא־לו דוד ויאכל לפניו וישׁת וישׁכרהו ויצא בערב לשׁכב במשׁכבו עם־עבדי אדניו ואל־ביתו לא ירד׃ </p>
<p id="v14"><sup><small>14</small></sup>  ויהי בבקר ויכתב דוד ספר אל־יואב וישׁלח ביד אוריה׃ <sup id="cite1"><a href="#fn1">[1]</a></sup></p>
<p id="v15"><sup><small>15</small></sup>  ויכתב בספר לאמר הבו את־אוריה אל־מול פני המלחמה החזקה ושׁבתם מאחריו ונכה ומת׃ </p>
<p id="v16"><sup><small>16</small></sup>  ויהי בשׁמור יואב אל־העיר ויתן את־אוריה אל־המקום אשׁר ידע כי אנשׁי־חיל שׁם׃ </p>
<p id="v17"><sup><small>17</small></sup>  ויצאו אנשׁי העיר וילחמו את־יואב ויפל מן־העם מעבדי דוד וימת גם אוריה החתי׃ </p>
<p id="v18"><sup><small>18</small></sup>  וישׁלח יואב ויגד לדוד את־כל־דברי המלחמה׃ </p>
<p id="v19"><sup><small>19</small></sup>  ויצו את־המלאך לאמר ככלותך את כל־דברי המלחמה לדבר אל־המלך׃ </p>
<p id="v20"><sup><small>20</small></sup>  והיה אם־תעלה חמת המלך ואמר לך מדוע נגשׁתם אל־העיר להלחם הלוא ידעתם את אשׁר־ירו מעל החומה׃ </p>
<p id="v21"><sup><small>21</small></sup>  מי־הכה את־אבימלך בן־ירבשׁת הלוא־אשׁה השׁליכה עליו פלח רכב מעל החומה וימת בתבץ למה נגשׁתם אל־החומה ואמרת גם עבדך אוריה החתי מת׃ </p>
<p id="v22"><sup><small>22</small></sup>  וילך המלאך ויבא ויגד לדוד את כל־אשׁר שׁלחו יואב׃ </p>
<p id="v23"><sup><small>23</small></sup>  ויאמר המלאך אל־דוד כי־גברו עלינו האנשׁים ויצאו אלינו השׂדה ונהיה עליהם עד־פתח השׁער׃ </p>
<p id="v24"><sup><small>24</small></sup>  ויראו המוראים אל־עבדך מעל החומה וימותו מעבדי המלך וגם עבדך אוריה החתי מת׃ </p>
<p id="v25"><sup><small>25</small></sup>  ויאמר דוד אל־המלאך כה־תאמר אל־יואב אל־ירע בעיניך את־הדבר הזה כי־כזה וכזה תאכל החרב החזק מלחמתך אל־העיר והרסה וחזקהו׃ </p>
<p id="v26"><sup><small>26</small></sup>  ותשׁמע אשׁת אוריה כי־מת אוריה אישׁה ותספד על־בעלה׃ <sup id="cite2"><a href="#fn2">[2]</a></sup></p>
<p id="v27"><sup><small>27</small></sup>  ויעבר האבל וישׁלח דוד ויאספה אל־ביתו ותהי־לו לאשׁה ותלד לו בן וירע הדבר אשׁר־עשׂה דוד בעיני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/10">שמואל ב׳ - פֶּרֶק 10</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/12">שמואל ב׳ - פֶּרֶק 12</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 11:14-17 <i>רצח אוריה</i>: <a href="/he/The_Urantia_Book/97#p9_15">או 97:9.15</a>. </li>
  <li id="fn2"><a href="#cite2">↑</a> 11:26-27 <i>בת שבע</i>: <a href="/he/The_Urantia_Book/97#p9_10">או 97:9.10</a>. </li>
</ol>
</div>
