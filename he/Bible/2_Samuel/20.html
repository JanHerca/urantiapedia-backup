<!--
title: שמואל ב׳ - פֶּרֶק 20
description: 
published: true
date: 2022-10-6T10:37:18Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/19">שמואל ב׳ - פֶּרֶק 19</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/21">שמואל ב׳ - פֶּרֶק 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ושׁם נקרא אישׁ בליעל ושׁמו שׁבע בן־בכרי אישׁ ימיני ויתקע בשׁפר ויאמר אין־לנו חלק בדוד ולא נחלה־לנו בבן־ישׁי אישׁ לאהליו ישׂראל׃ </p>
<p id="v2"><sup><small>2</small></sup>  ויעל כל־אישׁ ישׂראל מאחרי דוד אחרי שׁבע בן־בכרי ואישׁ יהודה דבקו במלכם מן־הירדן ועד־ירושׁלם׃ </p>
<p id="v3"><sup><small>3</small></sup>  ויבא דוד אל־ביתו ירושׁלם ויקח המלך את עשׂר־נשׁים פלגשׁים אשׁר הניח לשׁמר הבית ויתנם בית־משׁמרת ויכלכלם ואליהם לא־בא ותהיינה צררות עד־יום מתן אלמנות חיות׃ </p>
<p id="v4"><sup><small>4</small></sup>  ויאמר המלך אל־עמשׂא הזעק־לי את־אישׁ־יהודה שׁלשׁת ימים ואתה פה עמד׃ </p>
<p id="v5"><sup><small>5</small></sup>  וילך עמשׂא להזעיק את־יהודה וייחר מן־המועד אשׁר יעדו׃ </p>
<p id="v6"><sup><small>6</small></sup>  ויאמר דוד אל־אבישׁי עתה ירע לנו שׁבע בן־בכרי מן־אבשׁלום אתה קח את־עבדי אדניך ורדף אחריו פן־מצא לו ערים בצרות והציל עיננו׃ </p>
<p id="v7"><sup><small>7</small></sup>  ויצאו אחריו אנשׁי יואב והכרתי והפלתי וכל־הגברים ויצאו מירושׁלם לרדף אחרי שׁבע בן־בכרי׃ </p>
<p id="v8"><sup><small>8</small></sup>  הם עם־האבן הגדולה אשׁר בגבעון ועמשׂא בא לפניהם ויואב חגור מדו לבשׁו ועלו חגור חרב מצמדת על־מתניו בתערה והוא יצא ותפל׃ </p>
<p id="v9"><sup><small>9</small></sup>  ויאמר יואב לעמשׂא השׁלום אתה אחי ותחז יד־ימין יואב בזקן עמשׂא לנשׁק־לו׃ </p>
<p id="v10"><sup><small>10</small></sup>  ועמשׂא לא־נשׁמר בחרב אשׁר ביד־יואב ויכהו בה אל־החמשׁ וישׁפך מעיו ארצה ולא־שׁנה לו וימת ויואב ואבישׁי אחיו רדף אחרי שׁבע בן־בכרי׃ </p>
<p id="v11"><sup><small>11</small></sup>  ואישׁ עמד עליו מנערי יואב ויאמר מי אשׁר חפץ ביואב ומי אשׁר־לדוד אחרי יואב׃ </p>
<p id="v12"><sup><small>12</small></sup>  ועמשׂא מתגלל בדם בתוך המסלה וירא האישׁ כי־עמד כל־העם ויסב את־עמשׂא מן־המסלה השׂדה וישׁלך עליו בגד כאשׁר ראה כל־הבא עליו ועמד׃ </p>
<p id="v13"><sup><small>13</small></sup>  כאשׁר הגה מן־המסלה עבר כל־אישׁ אחרי יואב לרדף אחרי שׁבע בן־בכרי׃ </p>
<p id="v14"><sup><small>14</small></sup>  ויעבר בכל־שׁבטי ישׂראל אבלה ובית מעכה וכל־הברים ויקלהו ויבאו אף־אחריו׃ </p>
<p id="v15"><sup><small>15</small></sup>  ויבאו ויצרו עליו באבלה בית המעכה וישׁפכו סללה אל־העיר ותעמד בחל וכל־העם אשׁר את־יואב משׁחיתם להפיל החומה׃ </p>
<p id="v16"><sup><small>16</small></sup>  ותקרא אשׁה חכמה מן־העיר שׁמעו שׁמעו אמרו־נא אל־יואב קרב עד־הנה ואדברה אליך׃ </p>
<p id="v17"><sup><small>17</small></sup>  ויקרב אליה ותאמר האשׁה האתה יואב ויאמר אני ותאמר לו שׁמע דברי אמתך ויאמר שׁמע אנכי׃ </p>
<p id="v18"><sup><small>18</small></sup>  ותאמר לאמר דבר ידברו בראשׁנה לאמר שׁאל ישׁאלו באבל וכן התמו׃ </p>
<p id="v19"><sup><small>19</small></sup>  אנכי שׁלמי אמוני ישׂראל אתה מבקשׁ להמית עיר ואם בישׂראל למה תבלע נחלת יהוה׃ </p>
<p id="v20"><sup><small>20</small></sup>  ויען יואב ויאמר חלילה חלילה לי אם־אבלע ואם־אשׁחית׃ </p>
<p id="v21"><sup><small>21</small></sup>  לא־כן הדבר כי אישׁ מהר אפרים שׁבע בן־בכרי שׁמו נשׂא ידו במלך בדוד תנו־אתו לבדו ואלכה מעל העיר ותאמר האשׁה אל־יואב הנה ראשׁו משׁלך אליך בעד החומה׃ </p>
<p id="v22"><sup><small>22</small></sup>  ותבוא האשׁה אל־כל־העם בחכמתה ויכרתו את־ראשׁ שׁבע בן־בכרי וישׁלכו אל־יואב ויתקע בשׁופר ויפצו מעל־העיר אישׁ לאהליו ויואב שׁב ירושׁלם אל־המלך׃ </p>
<p id="v23"><sup><small>23</small></sup>  ויואב אל כל־הצבא ישׂראל ובניה בן־יהוידע על־הכרי ועל־הפלתי׃ </p>
<p id="v24"><sup><small>24</small></sup>  ואדרם על־המס ויהושׁפט בן־אחילוד המזכיר׃ </p>
<p id="v25"><sup><small>25</small></sup>  ושׁיא ספר וצדוק ואביתר כהנים׃ </p>
<p id="v26"><sup><small>26</small></sup>  וגם עירא היארי היה כהן לדוד׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/19">שמואל ב׳ - פֶּרֶק 19</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/21">שמואל ב׳ - פֶּרֶק 21</a></td>
      </tr>
    </tbody>
  </table>
</figure>
