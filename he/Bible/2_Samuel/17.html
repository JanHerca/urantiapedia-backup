<!--
title: שמואל ב׳ - פֶּרֶק 17
description: 
published: true
date: 2022-10-6T10:37:18Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/16">שמואל ב׳ - פֶּרֶק 16</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/18">שמואל ב׳ - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר אחיתפל אל־אבשׁלם אבחרה נא שׁנים־עשׂר אלף אישׁ ואקומה וארדפה אחרי־דוד הלילה׃ </p>
<p id="v2"><sup><small>2</small></sup>  ואבוא עליו והוא יגע ורפה ידים והחרדתי אתו ונס כל־העם אשׁר־אתו והכיתי את־המלך לבדו׃ </p>
<p id="v3"><sup><small>3</small></sup>  ואשׁיבה כל־העם אליך כשׁוב הכל האישׁ אשׁר אתה מבקשׁ כל־העם יהיה שׁלום׃ </p>
<p id="v4"><sup><small>4</small></sup>  ויישׁר הדבר בעיני אבשׁלם ובעיני כל־זקני ישׂראל׃ </p>
<p id="v5"><sup><small>5</small></sup>  ויאמר אבשׁלום קרא נא גם לחושׁי הארכי ונשׁמעה מה־בפיו גם־הוא׃ </p>
<p id="v6"><sup><small>6</small></sup>  ויבא חושׁי אל־אבשׁלום ויאמר אבשׁלום אליו לאמר כדבר הזה דבר אחיתפל הנעשׂה את־דברו אם־אין אתה דבר׃ </p>
<p id="v7"><sup><small>7</small></sup>  ויאמר חושׁי אל־אבשׁלום לא־טובה העצה אשׁר־יעץ אחיתפל בפעם הזאת׃ </p>
<p id="v8"><sup><small>8</small></sup>  ויאמר חושׁי אתה ידעת את־אביך ואת־אנשׁיו כי גברים המה ומרי נפשׁ המה כדב שׁכול בשׂדה ואביך אישׁ מלחמה ולא ילין את־העם׃ </p>
<p id="v9"><sup><small>9</small></sup>  הנה עתה הוא־נחבא באחת הפחתים או באחד המקומת והיה כנפל בהם בתחלה ושׁמע השׁמע ואמר היתה מגפה בעם אשׁר אחרי אבשׁלם׃ </p>
<p id="v10"><sup><small>10</small></sup>  והוא גם־בן־חיל אשׁר לבו כלב האריה המס ימס כי־ידע כל־ישׂראל כי־גבור אביך ובני־חיל אשׁר אתו׃ </p>
<p id="v11"><sup><small>11</small></sup>  כי יעצתי האסף יאסף עליך כל־ישׂראל מדן ועד־באר שׁבע כחול אשׁר־על־הים לרב ופניך הלכים בקרב׃ </p>
<p id="v12"><sup><small>12</small></sup>  ובאנו אליו באחת המקומת אשׁר נמצא שׁם ונחנו עליו כאשׁר יפל הטל על־האדמה ולא־נותר בו ובכל־האנשׁים אשׁר־אתו גם־אחד׃ </p>
<p id="v13"><sup><small>13</small></sup>  ואם־אל־עיר יאסף והשׂיאו כל־ישׂראל אל־העיר ההיא חבלים וסחבנו אתו עד־הנחל עד אשׁר־לא־נמצא שׁם גם־צרור׃ </p>
<p id="v14"><sup><small>14</small></sup>  ויאמר אבשׁלום וכל־אישׁ ישׂראל טובה עצת חושׁי הארכי מעצת אחיתפל ויהוה צוה להפר את־עצת אחיתפל הטובה לבעבור הביא יהוה אל־אבשׁלום את־הרעה׃ </p>
<p id="v15"><sup><small>15</small></sup>  ויאמר חושׁי אל־צדוק ואל־אביתר הכהנים כזאת וכזאת יעץ אחיתפל את־אבשׁלם ואת זקני ישׂראל וכזאת וכזאת יעצתי אני׃ </p>
<p id="v16"><sup><small>16</small></sup>  ועתה שׁלחו מהרה והגידו לדוד לאמר אל־תלן הלילה בערבות המדבר וגם עבור תעבור פן יבלע למלך ולכל־העם אשׁר אתו׃ </p>
<p id="v17"><sup><small>17</small></sup>  ויהונתן ואחימעץ עמדים בעין־רגל והלכה השׁפחה והגידה להם והם ילכו והגידו למלך דוד כי לא יוכלו להראות לבוא העירה׃ </p>
<p id="v18"><sup><small>18</small></sup>  וירא אתם נער ויגד לאבשׁלם וילכו שׁניהם מהרה ויבאו אל־בית־אישׁ בבחורים ולו באר בחצרו וירדו שׁם׃ </p>
<p id="v19"><sup><small>19</small></sup>  ותקח האשׁה ותפרשׂ את־המסך על־פני הבאר ותשׁטח עליו הרפות ולא נודע דבר׃ </p>
<p id="v20"><sup><small>20</small></sup>  ויבאו עבדי אבשׁלום אל־האשׁה הביתה ויאמרו איה אחימעץ ויהונתן ותאמר להם האשׁה עברו מיכל המים ויבקשׁו ולא מצאו וישׁבו ירושׁלם׃ </p>
<p id="v21"><sup><small>21</small></sup>  ויהי אחרי לכתם ויעלו מהבאר וילכו ויגדו למלך דוד ויאמרו אל־דוד קומו ועברו מהרה את־המים כי־ככה יעץ עליכם אחיתפל׃ </p>
<p id="v22"><sup><small>22</small></sup>  ויקם דוד וכל־העם אשׁר אתו ויעברו את־הירדן עד־אור הבקר עד־אחד לא נעדר אשׁר לא־עבר את־הירדן׃ </p>
<p id="v23"><sup><small>23</small></sup>  ואחיתפל ראה כי לא נעשׂתה עצתו ויחבשׁ את־החמור ויקם וילך אל־ביתו אל־עירו ויצו אל־ביתו ויחנק וימת ויקבר בקבר אביו׃ </p>
<p id="v24"><sup><small>24</small></sup>  ודוד בא מחנימה ואבשׁלם עבר את־הירדן הוא וכל־אישׁ ישׂראל עמו׃ </p>
<p id="v25"><sup><small>25</small></sup>  ואת־עמשׂא שׂם אבשׁלם תחת יואב על־הצבא ועמשׂא בן־אישׁ ושׁמו יתרא הישׂראלי אשׁר־בא אל־אביגל בת־נחשׁ אחות צרויה אם יואב׃ </p>
<p id="v26"><sup><small>26</small></sup>  ויחן ישׂראל ואבשׁלם ארץ הגלעד׃ </p>
<p id="v27"><sup><small>27</small></sup>  ויהי כבוא דוד מחנימה ושׁבי בן־נחשׁ מרבת בני־עמון ומכיר בן־עמיאל מלא דבר וברזלי הגלעדי מרגלים׃ </p>
<p id="v28"><sup><small>28</small></sup>  משׁכב וספות וכלי יוצר וחטים ושׂערים וקמח וקלי ופול ועדשׁים וקלי׃ </p>
<p id="v29"><sup><small>29</small></sup>  ודבשׁ וחמאה וצאן ושׁפות בקר הגישׁו לדוד ולעם אשׁר־אתו לאכול כי אמרו העם רעב ועיף וצמא במדבר׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Samuel/16">שמואל ב׳ - פֶּרֶק 16</a></td>
        <td><a href="/he/Bible/2_Samuel/Index">אינדקס</a></td>
        <td><a href="/he/Bible/2_Samuel/18">שמואל ב׳ - פֶּרֶק 18</a></td>
      </tr>
    </tbody>
  </table>
</figure>
