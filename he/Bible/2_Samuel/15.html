<!--
title: שמואל ב׳ - פֶּרֶק 15
description: 
published: true
date: 2023-11-8T20:31:8Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Samuel/14">
          <span class="mdi mdi-arrow-left-drop-circle"></span><span class="pl-2">שמואל ב׳ - פֶּרֶק 14</span>
        </a>
        </td>
        <td>
        <a href="/he/Bible/2_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Samuel/16">
          <span class="pr-2">שמואל ב׳ - פֶּרֶק 16</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי מאחרי כן ויעשׂ לו אבשׁלום מרכבה וססים וחמשׁים אישׁ רצים לפניו׃ </p>
<p id="v2"><sup><small>2</small></sup>  והשׁכים אבשׁלום ועמד על־יד דרך השׁער ויהי כל־האישׁ אשׁר־יהיה־לו־ריב לבוא אל־המלך למשׁפט ויקרא אבשׁלום אליו ויאמר אי־מזה עיר אתה ויאמר מאחד שׁבטי־ישׂראל עבדך׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  ויאמר אליו אבשׁלום ראה דברך טובים ונכחים ושׁמע אין־לך מאת המלך׃ </p>
<p id="v4"><sup><small>4</small></sup>  ויאמר אבשׁלום מי־ישׂמני שׁפט בארץ ועלי יבוא כל־אישׁ אשׁר־יהיה־לו־ריב ומשׁפט והצדקתיו׃ </p>
<p id="v5"><sup><small>5</small></sup>  והיה בקרב־אישׁ להשׁתחות לו ושׁלח את־ידו והחזיק לו ונשׁק לו׃ </p>
<p id="v6"><sup><small>6</small></sup>  ויעשׂ אבשׁלום כדבר הזה לכל־ישׂראל אשׁר־יבאו למשׁפט אל־המלך ויגנב אבשׁלום את־לב אנשׁי ישׂראל׃ </p>
<p id="v7"><sup><small>7</small></sup>  ויהי מקץ ארבעים שׁנה ויאמר אבשׁלום אל־המלך אלכה נא ואשׁלם את־נדרי אשׁר־נדרתי ליהוה בחברון׃ </p>
<p id="v8"><sup><small>8</small></sup>  כי־נדר נדר עבדך בשׁבתי בגשׁור בארם לאמר אם־ישׁיב ישׁיבני יהוה ירושׁלם ועבדתי את־יהוה׃ </p>
<p id="v9"><sup><small>9</small></sup>  ויאמר־לו המלך לך בשׁלום ויקם וילך חברונה׃ </p>
<p id="v10"><sup><small>10</small></sup>  וישׁלח אבשׁלום מרגלים בכל־שׁבטי ישׂראל לאמר כשׁמעכם את־קול השׁפר ואמרתם מלך אבשׁלום בחברון׃ </p>
<p id="v11"><sup><small>11</small></sup>  ואת־אבשׁלום הלכו מאתים אישׁ מירושׁלם קראים והלכים לתמם ולא ידעו כל־דבר׃ </p>
<p id="v12"><sup><small>12</small></sup>  וישׁלח אבשׁלום את־אחיתפל הגילני יועץ דוד מעירו מגלה בזבחו את־הזבחים ויהי הקשׁר אמץ והעם הולך ורב את־אבשׁלום׃ </p>
<p id="v13"><sup><small>13</small></sup>  ויבא המגיד אל־דוד לאמר היה לב־אישׁ ישׂראל אחרי אבשׁלום׃ </p>
<p id="v14"><sup><small>14</small></sup>  ויאמר דוד לכל־עבדיו אשׁר־אתו בירושׁלם קומו ונברחה כי לא־תהיה־לנו פליטה מפני אבשׁלום מהרו ללכת פן־ימהר והשׂגנו והדיח עלינו את־הרעה והכה העיר לפי־חרב׃ </p>
<p id="v15"><sup><small>15</small></sup>  ויאמרו עבדי־המלך אל־המלך ככל אשׁר־יבחר אדני המלך הנה עבדיך׃ </p>
<p id="v16"><sup><small>16</small></sup>  ויצא המלך וכל־ביתו ברגליו ויעזב המלך את עשׂר נשׁים פלגשׁים לשׁמר הבית׃ </p>
<p id="v17"><sup><small>17</small></sup>  ויצא המלך וכל־העם ברגליו ויעמדו בית המרחק׃ </p>
<p id="v18"><sup><small>18</small></sup>  וכל־עבדיו עברים על־ידו וכל־הכרתי וכל־הפלתי וכל־הגתים שׁשׁ־מאות אישׁ אשׁר־באו ברגלו מגת עברים על־פני המלך׃ </p>
<p id="v19"><sup><small>19</small></sup>  ויאמר המלך אל־אתי הגתי למה תלך גם־אתה אתנו שׁוב ושׁב עם־המלך כי־נכרי אתה וגם־גלה אתה למקומך׃ </p>
<p id="v20"><sup><small>20</small></sup>  תמול בואך והיום אנועך עמנו ללכת ואני הולך על אשׁר־אני הולך שׁוב והשׁב את־אחיך עמך חסד ואמת׃ </p>
<p id="v21"><sup><small>21</small></sup>  ויען אתי את־המלך ויאמר חי־יהוה וחי אדני המלך כי אם־במקום אשׁר יהיה־שׁם אדני המלך אם־למות אם־לחיים כי־שׁם יהיה עבדך׃ </p>
<p id="v22"><sup><small>22</small></sup>  ויאמר דוד אל־אתי לך ועבר ויעבר אתי הגתי וכל־אנשׁיו וכל־הטף אשׁר אתו׃ </p>
<p id="v23"><sup><small>23</small></sup>  וכל־הארץ בוכים קול גדול וכל־העם עברים והמלך עבר בנחל קדרון וכל־העם עברים על־פני־דרך את־המדבר׃ </p>
<p id="v24"><sup><small>24</small></sup>  והנה גם־צדוק וכל־הלוים אתו נשׂאים את־ארון ברית האלהים ויצקו את־ארון האלהים ויעל אביתר עד־תם כל־העם לעבור מן־העיר׃ </p>
<p id="v25"><sup><small>25</small></sup>  ויאמר המלך לצדוק השׁב את־ארון האלהים העיר אם־אמצא חן בעיני יהוה והשׁבני והראני אתו ואת־נוהו׃ </p>
<p id="v26"><sup><small>26</small></sup>  ואם כה יאמר לא חפצתי בך הנני יעשׂה־לי כאשׁר טוב בעיניו׃ </p>
<p id="v27"><sup><small>27</small></sup>  ויאמר המלך אל־צדוק הכהן הרואה אתה שׁבה העיר בשׁלום ואחימעץ בנך ויהונתן בן־אביתר שׁני בניכם אתכם׃ <sup id="cite2"><a href="#fn2">[2]</a></sup></p>
<p id="v28"><sup><small>28</small></sup>  ראו אנכי מתמהמה בעברות המדבר עד בוא דבר מעמכם להגיד לי׃ </p>
<p id="v29"><sup><small>29</small></sup>  וישׁב צדוק ואביתר את־ארון האלהים ירושׁלם וישׁבו שׁם׃ </p>
<p id="v30"><sup><small>30</small></sup>  ודוד עלה במעלה הזיתים עלה ובוכה וראשׁ לו חפוי והוא הלך יחף וכל־העם אשׁר־אתו חפו אישׁ ראשׁו ועלו עלה ובכה׃ </p>
<p id="v31"><sup><small>31</small></sup>  ודוד הגיד לאמר אחיתפל בקשׁרים עם־אבשׁלום ויאמר דוד סכל־נא את־עצת אחיתפל יהוה׃ </p>
<p id="v32"><sup><small>32</small></sup>  ויהי דוד בא עד־הראשׁ אשׁר־ישׁתחוה שׁם לאלהים והנה לקראתו חושׁי הארכי קרוע כתנתו ואדמה על־ראשׁו׃ </p>
<p id="v33"><sup><small>33</small></sup>  ויאמר לו דוד אם עברת אתי והית עלי למשׂא׃ </p>
<p id="v34"><sup><small>34</small></sup>  ואם־העיר תשׁוב ואמרת לאבשׁלום עבדך אני המלך אהיה עבד אביך ואני מאז ועתה ואני עבדך והפרתה לי את עצת אחיתפל׃ </p>
<p id="v35"><sup><small>35</small></sup>  והלוא עמך שׁם צדוק ואביתר הכהנים והיה כל־הדבר אשׁר תשׁמע מבית המלך תגיד לצדוק ולאביתר הכהנים׃ </p>
<p id="v36"><sup><small>36</small></sup>  הנה־שׁם עמם שׁני בניהם אחימעץ לצדוק ויהונתן לאביתר ושׁלחתם בידם אלי כל־דבר אשׁר תשׁמעו׃ </p>
<p id="v37"><sup><small>37</small></sup>  ויבא חושׁי רעה דוד העיר ואבשׁלם יבא ירושׁלם׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Samuel/14">
          <span class="mdi mdi-arrow-left-drop-circle"></span><span class="pl-2">שמואל ב׳ - פֶּרֶק 14</span>
        </a>
        </td>
        <td>
        <a href="/he/Bible/2_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Samuel/16">
          <span class="pr-2">שמואל ב׳ - פֶּרֶק 16</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 15:2-6 <i>האתגר של אבשלום לכס המלכות</i>: <a href="/he/The_Urantia_Book/97#p9_15">או 97:9.15</a>. </li>
  <li id="fn2"><a href="#cite2">↑</a> 15:27 <i>רואים</i>: <a href="/he/The_Urantia_Book/90#p1_1">או 90:1.1</a>. </li>
</ol>
</div>
