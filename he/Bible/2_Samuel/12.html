<!--
title: שמואל ב׳ - פֶּרֶק 12
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Samuel/11">שמואל ב׳ - פֶּרֶק 11</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Samuel/13">שמואל ב׳ - פֶּרֶק 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁלח יהוה את־נתן אל־דוד ויבא אליו ויאמר לו שׁני אנשׁים היו בעיר אחת אחד עשׁיר ואחד ראשׁ׃ </p>
<p id="v2"><sup><small>2</small></sup>  לעשׁיר היה צאן ובקר הרבה מאד׃ </p>
<p id="v3"><sup><small>3</small></sup>  ולרשׁ אין־כל כי אם־כבשׂה אחת קטנה אשׁר קנה ויחיה ותגדל עמו ועם־בניו יחדו מפתו תאכל ומכסו תשׁתה ובחיקו תשׁכב ותהי־לו כבת׃ </p>
<p id="v4"><sup><small>4</small></sup>  ויבא הלך לאישׁ העשׁיר ויחמל לקחת מצאנו ומבקרו לעשׂות לארח הבא־לו ויקח את־כבשׂת האישׁ הראשׁ ויעשׂה לאישׁ הבא אליו׃ </p>
<p id="v5"><sup><small>5</small></sup>  ויחר־אף דוד באישׁ מאד ויאמר אל־נתן חי־יהוה כי בן־מות האישׁ העשׂה זאת׃ </p>
<p id="v6"><sup><small>6</small></sup>  ואת־הכבשׂה ישׁלם ארבעתים עקב אשׁר עשׂה את־הדבר הזה ועל אשׁר לא־חמל׃ </p>
<p id="v7"><sup><small>7</small></sup>  ויאמר נתן אל־דוד אתה האישׁ כה־אמר יהוה אלהי ישׂראל אנכי משׁחתיך למלך על־ישׂראל ואנכי הצלתיך מיד שׁאול׃ </p>
<p id="v8"><sup><small>8</small></sup>  ואתנה לך את־בית אדניך ואת־נשׁי אדניך בחיקך ואתנה לך את־בית ישׂראל ויהודה ואם־מעט ואספה לך כהנה וכהנה׃ </p>
<p id="v9"><sup><small>9</small></sup>  מדוע בזית את־דבר יהוה לעשׂות הרע בעינו את אוריה החתי הכית בחרב ואת־אשׁתו לקחת לך לאשׁה ואתו הרגת בחרב בני עמון׃ </p>
<p id="v10"><sup><small>10</small></sup>  ועתה לא־תסור חרב מביתך עד־עולם עקב כי בזתני ותקח את־אשׁת אוריה החתי להיות לך לאשׁה׃ </p>
<p id="v11"><sup><small>11</small></sup>  כה אמר יהוה הנני מקים עליך רעה מביתך ולקחתי את־נשׁיך לעיניך ונתתי לרעיך ושׁכב עם־נשׁיך לעיני השׁמשׁ הזאת׃ </p>
<p id="v12"><sup><small>12</small></sup>  כי אתה עשׂית בסתר ואני אעשׂה את־הדבר הזה נגד כל־ישׂראל ונגד השׁמשׁ׃ </p>
<p id="v13"><sup><small>13</small></sup>  ויאמר דוד אל־נתן חטאתי ליהוה ויאמר נתן אל־דוד גם־יהוה העביר חטאתך לא תמות׃ </p>
<p id="v14"><sup><small>14</small></sup>  אפס כי־נאץ נאצת את־איבי יהוה בדבר הזה גם הבן הילוד לך מות ימות׃ </p>
<p id="v15"><sup><small>15</small></sup>  וילך נתן אל־ביתו ויגף יהוה את־הילד אשׁר ילדה אשׁת־אוריה לדוד ויאנשׁ׃ </p>
<p id="v16"><sup><small>16</small></sup>  ויבקשׁ דוד את־האלהים בעד הנער ויצם דוד צום ובא ולן ושׁכב ארצה׃ <sup id="cite1"><a href="#fn1">[1]</a></sup></p>
<p id="v17"><sup><small>17</small></sup>  ויקמו זקני ביתו עליו להקימו מן־הארץ ולא אבה ולא־ברא אתם לחם׃ </p>
<p id="v18"><sup><small>18</small></sup>  ויהי ביום השׁביעי וימת הילד ויראו עבדי דוד להגיד לו כי־מת הילד כי אמרו הנה בהיות הילד חי דברנו אליו ולא־שׁמע בקולנו ואיך נאמר אליו מת הילד ועשׂה רעה׃ </p>
<p id="v19"><sup><small>19</small></sup>  וירא דוד כי עבדיו מתלחשׁים ויבן דוד כי מת הילד ויאמר דוד אל־עבדיו המת הילד ויאמרו מת׃ </p>
<p id="v20"><sup><small>20</small></sup>  ויקם דוד מהארץ וירחץ ויסך ויחלף שׂמלתו ויבא בית־יהוה וישׁתחו ויבא אל־ביתו וישׁאל וישׂימו לו לחם ויאכל׃ </p>
<p id="v21"><sup><small>21</small></sup>  ויאמרו עבדיו אליו מה־הדבר הזה אשׁר עשׂיתה בעבור הילד חי צמת ותבך וכאשׁר מת הילד קמת ותאכל לחם׃ </p>
<p id="v22"><sup><small>22</small></sup>  ויאמר בעוד הילד חי צמתי ואבכה כי אמרתי מי יודע יחנני יהוה וחי הילד׃ </p>
<p id="v23"><sup><small>23</small></sup>  ועתה מת למה זה אני צם האוכל להשׁיבו עוד אני הלך אליו והוא לא־ישׁוב אלי׃ </p>
<p id="v24"><sup><small>24</small></sup>  וינחם דוד את בת־שׁבע אשׁתו ויבא אליה וישׁכב עמה ותלד בן ויקרא את־שׁמו שׁלמה ויהוה אהבו׃ </p>
<p id="v25"><sup><small>25</small></sup>  וישׁלח ביד נתן הנביא ויקרא את־שׁמו ידידיה בעבור יהוה׃ </p>
<p id="v26"><sup><small>26</small></sup>  וילחם יואב ברבת בני עמון וילכד את־עיר המלוכה׃ </p>
<p id="v27"><sup><small>27</small></sup>  וישׁלח יואב מלאכים אל־דוד ויאמר נלחמתי ברבה גם־לכדתי את־עיר המים׃ </p>
<p id="v28"><sup><small>28</small></sup>  ועתה אסף את־יתר העם וחנה על־העיר ולכדה פן־אלכד אני את־העיר ונקרא שׁמי עליה׃ </p>
<p id="v29"><sup><small>29</small></sup>  ויאסף דוד את־כל־העם וילך רבתה וילחם בה וילכדה׃ </p>
<p id="v30"><sup><small>30</small></sup>  ויקח את־עטרת־מלכם מעל ראשׁו ומשׁקלה ככר זהב ואבן יקרה ותהי על־ראשׁ דוד ושׁלל העיר הוציא הרבה מאד׃ </p>
<p id="v31"><sup><small>31</small></sup>  ואת־העם אשׁר־בה הוציא וישׂם במגרה ובחרצי הברזל ובמגזרת הברזל והעביר אותם במלכן וכן יעשׂה לכל ערי בני־עמון וישׁב דוד וכל־העם ירושׁלם׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 12:16,21-23 <i>צום פולחני</i>: <a href="/he/The_Urantia_Book/89#p3_1">או 89:3.1</a>. </li>
</ol>
</div>
