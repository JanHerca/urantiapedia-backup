<!--
title: שמואל ב׳ - פֶּרֶק 16
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Samuel/15">שמואל ב׳ - פֶּרֶק 15</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Samuel/17">שמואל ב׳ - פֶּרֶק 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ודוד עבר מעט מהראשׁ והנה ציבא נער מפי־בשׁת לקראתו וצמד חמרים חבשׁים ועליהם מאתים לחם ומאה צמוקים ומאה קיץ ונבל יין׃ </p>
<p id="v2"><sup><small>2</small></sup>  ויאמר המלך אל־ציבא מה־אלה לך ויאמר ציבא החמורים לבית־המלך לרכב ולהלחם והקיץ לאכול הנערים והיין לשׁתות היעף במדבר׃ </p>
<p id="v3"><sup><small>3</small></sup>  ויאמר המלך ואיה בן־אדניך ויאמר ציבא אל־המלך הנה יושׁב בירושׁלם כי אמר היום ישׁיבו לי בית ישׂראל את ממלכות אבי׃ </p>
<p id="v4"><sup><small>4</small></sup>  ויאמר המלך לצבא הנה לך כל אשׁר למפי־בשׁת ויאמר ציבא השׁתחויתי אמצא־חן בעיניך אדני המלך׃ </p>
<p id="v5"><sup><small>5</small></sup>  ובא המלך דוד עד־בחורים והנה משׁם אישׁ יוצא ממשׁפחת בית־שׁאול ושׁמו שׁמעי בן־גרא יצא יצוא ומקלל׃ </p>
<p id="v6"><sup><small>6</small></sup>  ויסקל באבנים את־דוד ואת־כל־עבדי המלך דוד וכל־העם וכל־הגברים מימינו ומשׂמאלו׃ </p>
<p id="v7"><sup><small>7</small></sup>  וכה־אמר שׁמעי בקללו צא צא אישׁ הדמים ואישׁ הבליעל׃ </p>
<p id="v8"><sup><small>8</small></sup>  השׁיב עליך יהוה כל דמי בית־שׁאול אשׁר מלכת תחתו ויתן יהוה את־המלוכה ביד אבשׁלום בנך והנך ברעתך כי אישׁ דמים אתה׃ </p>
<p id="v9"><sup><small>9</small></sup>  ויאמר אבישׁי בן־צרויה אל־המלך למה יקלל הכלב המת הזה את־אדני המלך אעברה־נא ואסירה את־ראשׁו׃ </p>
<p id="v10"><sup><small>10</small></sup>  ויאמר המלך מה־לי ולכם בני צריה כי יקלל וכי יהוה אמר לו קלל את־דוד ומי יאמר מדוע עשׂיתה כן׃ </p>
<p id="v11"><sup><small>11</small></sup>  ויאמר דוד אל־אבישׁי ואל־כל־עבדיו הנה בני אשׁר־יצא ממעי מבקשׁ את־נפשׁי ואף כי־עתה בן־הימיני הנחו לו ויקלל כי אמר־לו יהוה׃ </p>
<p id="v12"><sup><small>12</small></sup>  אולי יראה יהוה בעוני והשׁיב יהוה לי טובה תחת קללתו היום הזה׃ </p>
<p id="v13"><sup><small>13</small></sup>  וילך דוד ואנשׁיו בדרך ושׁמעי הלך בצלע ההר לעמתו הלוך ויקלל ויסקל באבנים לעמתו ועפר בעפר׃ </p>
<p id="v14"><sup><small>14</small></sup>  ויבא המלך וכל־העם אשׁר־אתו עיפים וינפשׁ שׁם׃ </p>
<p id="v15"><sup><small>15</small></sup>  ואבשׁלום וכל־העם אישׁ ישׂראל באו ירושׁלם ואחיתפל אתו׃ </p>
<p id="v16"><sup><small>16</small></sup>  ויהי כאשׁר־בא חושׁי הארכי רעה דוד אל־אבשׁלום ויאמר חושׁי אל־אבשׁלום יחי המלך יחי המלך׃ </p>
<p id="v17"><sup><small>17</small></sup>  ויאמר אבשׁלום אל־חושׁי זה חסדך את־רעך למה לא־הלכת את־רעך׃ </p>
<p id="v18"><sup><small>18</small></sup>  ויאמר חושׁי אל־אבשׁלם לא כי אשׁר בחר יהוה והעם הזה וכל־אישׁ ישׂראל לא אהיה ואתו אשׁב׃ </p>
<p id="v19"><sup><small>19</small></sup>  והשׁנית למי אני אעבד הלוא לפני בנו כאשׁר עבדתי לפני אביך כן אהיה לפניך׃ </p>
<p id="v20"><sup><small>20</small></sup>  ויאמר אבשׁלום אל־אחיתפל הבו לכם עצה מה־נעשׂה׃ </p>
<p id="v21"><sup><small>21</small></sup>  ויאמר אחיתפל אל־אבשׁלם בוא אל־פלגשׁי אביך אשׁר הניח לשׁמור הבית ושׁמע כל־ישׂראל כי־נבאשׁת את־אביך וחזקו ידי כל־אשׁר אתך׃ </p>
<p id="v22"><sup><small>22</small></sup>  ויטו לאבשׁלום האהל על־הגג ויבא אבשׁלום אל־פלגשׁי אביו לעיני כל־ישׂראל׃ </p>
<p id="v23"><sup><small>23</small></sup>  ועצת אחיתפל אשׁר יעץ בימים ההם כאשׁר ישׁאל־ בדבר האלהים כן כל־עצת אחיתפל גם־לדוד גם לאבשׁלם׃ </p>
