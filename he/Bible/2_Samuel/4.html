<!--
title: שמואל ב׳ - פֶּרֶק 4
description: 
published: true
date: 2023-11-8T20:31:8Z
tags: bible, bible—2 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Samuel/3">
          <span class="mdi mdi-arrow-left-drop-circle"></span><span class="pl-2">שמואל ב׳ - פֶּרֶק 3</span>
        </a>
        </td>
        <td>
        <a href="/he/Bible/2_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Samuel/5">
          <span class="pr-2">שמואל ב׳ - פֶּרֶק 5</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁמע בן־שׁאול כי מת אבנר בחברון וירפו ידיו וכל־ישׂראל נבהלו׃ </p>
<p id="v2"><sup><small>2</small></sup>  ושׁני אנשׁים שׂרי־גדודים היו בן־שׁאול שׁם האחד בענה ושׁם השׁני רכב בני רמון הבארתי מבני בנימן כי גם־בארות תחשׁב על־בנימן׃ </p>
<p id="v3"><sup><small>3</small></sup>  ויברחו הבארתים גתימה ויהיו־שׁם גרים עד היום הזה׃ </p>
<p id="v4"><sup><small>4</small></sup>  וליהונתן בן־שׁאול בן נכה רגלים בן־חמשׁ שׁנים היה בבא שׁמעת שׁאול ויהונתן מיזרעאל ותשׂאהו אמנתו ותנס ויהי בחפזה לנוס ויפל ויפסח ושׁמו מפיבשׁת׃ </p>
<p id="v5"><sup><small>5</small></sup>  וילכו בני־רמון הבארתי רכב ובענה ויבאו כחם היום אל־בית אישׁ בשׁת והוא שׁכב את משׁכב הצהרים׃ </p>
<p id="v6"><sup><small>6</small></sup>  והנה באו עד־תוך הבית לקחי חטים ויכהו אל־החמשׁ ורכב ובענה אחיו נמלטו׃ </p>
<p id="v7"><sup><small>7</small></sup>  ויבאו הבית והוא־שׁכב על־מטתו בחדר משׁכבו ויכהו וימתהו ויסירו את־ראשׁו ויקחו את־ראשׁו וילכו דרך הערבה כל־הלילה׃ </p>
<p id="v8"><sup><small>8</small></sup>  ויבאו את־ראשׁ אישׁ־בשׁת אל־דוד חברון ויאמרו אל־המלך הנה־ראשׁ אישׁ־בשׁת בן־שׁאול איבך אשׁר בקשׁ את־נפשׁך ויתן יהוה לאדני המלך נקמות היום הזה משׁאול ומזרעו׃ </p>
<p id="v9"><sup><small>9</small></sup>  ויען דוד את־רכב ואת־בענה אחיו בני רמון הבארתי ויאמר להם חי־יהוה אשׁר־פדה את־נפשׁי מכל־צרה׃ </p>
<p id="v10"><sup><small>10</small></sup>  כי המגיד לי לאמר הנה־מת שׁאול והוא־היה כמבשׂר בעיניו ואחזה בו ואהרגהו בצקלג אשׁר לתתי־לו בשׂרה׃ </p>
<p id="v11"><sup><small>11</small></sup>  אף כי־אנשׁים רשׁעים הרגו את־אישׁ־צדיק בביתו על־משׁכבו ועתה הלוא אבקשׁ את־דמו מידכם ובערתי אתכם מן־הארץ׃ </p>
<p id="v12"><sup><small>12</small></sup>  ויצו דוד את־הנערים ויהרגום ויקצצו את־ידיהם ואת־רגליהם ויתלו על־הברכה בחברון ואת ראשׁ אישׁ־בשׁת לקחו ויקברו בקבר־אבנר בחברון׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Samuel/3">
          <span class="mdi mdi-arrow-left-drop-circle"></span><span class="pl-2">שמואל ב׳ - פֶּרֶק 3</span>
        </a>
        </td>
        <td>
        <a href="/he/Bible/2_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Samuel/5">
          <span class="pr-2">שמואל ב׳ - פֶּרֶק 5</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
