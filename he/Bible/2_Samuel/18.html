<!--
title: שמואל ב׳ - פֶּרֶק 18
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Samuel/17">שמואל ב׳ - פֶּרֶק 17</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Samuel/19">שמואל ב׳ - פֶּרֶק 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויפקד דוד את־העם אשׁר אתו וישׂם עליהם שׂרי אלפים ושׂרי מאות׃ </p>
<p id="v2"><sup><small>2</small></sup>  וישׁלח דוד את־העם השׁלשׁית ביד־יואב והשׁלשׁית ביד אבישׁי בן־צרויה אחי יואב והשׁלשׁת ביד אתי הגתי ויאמר המלך אל־העם יצא אצא גם־אני עמכם׃ </p>
<p id="v3"><sup><small>3</small></sup>  ויאמר העם לא תצא כי אם־נס ננוס לא־ישׂימו אלינו לב ואם־ימתו חצינו לא־ישׂימו אלינו לב כי־עתה כמנו עשׂרה אלפים ועתה טוב כי־תהיה־לנו מעיר לעזיר׃ </p>
<p id="v4"><sup><small>4</small></sup>  ויאמר אליהם המלך אשׁר־ייטב בעיניכם אעשׂה ויעמד המלך אל־יד השׁער וכל־העם יצאו למאות ולאלפים׃ </p>
<p id="v5"><sup><small>5</small></sup>  ויצו המלך את־יואב ואת־אבישׁי ואת־אתי לאמר לאט־לי לנער לאבשׁלום וכל־העם שׁמעו בצות המלך את־כל־השׂרים על־דבר אבשׁלום׃ </p>
<p id="v6"><sup><small>6</small></sup>  ויצא העם השׂדה לקראת ישׂראל ותהי המלחמה ביער אפרים׃ </p>
<p id="v7"><sup><small>7</small></sup>  וינגפו שׁם עם ישׂראל לפני עבדי דוד ותהי־שׁם המגפה גדולה ביום ההוא עשׂרים אלף׃ </p>
<p id="v8"><sup><small>8</small></sup>  ותהי־שׁם המלחמה נפצית על־פני כל־הארץ וירב היער לאכל בעם מאשׁר אכלה החרב ביום ההוא׃ </p>
<p id="v9"><sup><small>9</small></sup>  ויקרא אבשׁלום לפני עבדי דוד ואבשׁלום רכב על־הפרד ויבא הפרד תחת שׂובך האלה הגדולה ויחזק ראשׁו באלה ויתן בין השׁמים ובין הארץ והפרד אשׁר־תחתיו עבר׃ </p>
<p id="v10"><sup><small>10</small></sup>  וירא אישׁ אחד ויגד ליואב ויאמר הנה ראיתי את־אבשׁלם תלוי באלה׃ </p>
<p id="v11"><sup><small>11</small></sup>  ויאמר יואב לאישׁ המגיד לו והנה ראית ומדוע לא־הכיתו שׁם ארצה ועלי לתת לך עשׂרה כסף וחגרה אחת׃ </p>
<p id="v12"><sup><small>12</small></sup>  ויאמר האישׁ אל־יואב ולא אנכי שׁקל על־כפי אלף כסף לא־אשׁלח ידי אל־בן־המלך כי באזנינו צוה המלך אתך ואת־אבישׁי ואת־אתי לאמר שׁמרו־מי בנער באבשׁלום׃ </p>
<p id="v13"><sup><small>13</small></sup>  או־עשׂיתי בנפשׁו שׁקר וכל־דבר לא־יכחד מן־המלך ואתה תתיצב מנגד׃ </p>
<p id="v14"><sup><small>14</small></sup>  ויאמר יואב לא־כן אחילה לפניך ויקח שׁלשׁה שׁבטים בכפו ויתקעם בלב אבשׁלום עודנו חי בלב האלה׃ </p>
<p id="v15"><sup><small>15</small></sup>  ויסבו עשׂרה נערים נשׂאי כלי יואב ויכו את־אבשׁלום וימיתהו׃ </p>
<p id="v16"><sup><small>16</small></sup>  ויתקע יואב בשׁפר וישׁב העם מרדף אחרי ישׂראל כי־חשׂך יואב את־העם׃ </p>
<p id="v17"><sup><small>17</small></sup>  ויקחו את־אבשׁלום וישׁליכו אתו ביער אל־הפחת הגדול ויצבו עליו גל־אבנים גדול מאד וכל־ישׂראל נסו אישׁ לאהלו׃ </p>
<p id="v18"><sup><small>18</small></sup>  ואבשׁלם לקח ויצב־לו בחיו את־מצבת אשׁר בעמק־המלך כי אמר אין־לי בן בעבור הזכיר שׁמי ויקרא למצבת על־שׁמו ויקרא לה יד אבשׁלם עד היום הזה׃ </p>
<p id="v19"><sup><small>19</small></sup>  ואחימעץ בן־צדוק אמר ארוצה נא ואבשׂרה את־המלך כי־שׁפטו יהוה מיד איביו׃ </p>
<p id="v20"><sup><small>20</small></sup>  ויאמר לו יואב לא אישׁ בשׂרה אתה היום הזה ובשׂרת ביום אחר והיום הזה לא תבשׂר כי על־ בן־המלך מת׃ </p>
<p id="v21"><sup><small>21</small></sup>  ויאמר יואב לכושׁי לך הגד למלך אשׁר ראיתה וישׁתחו כושׁי ליואב וירץ׃ </p>
<p id="v22"><sup><small>22</small></sup>  ויסף עוד אחימעץ בן־צדוק ויאמר אל־יואב ויהי מה ארצה־נא גם־אני אחרי הכושׁי ויאמר יואב למה־זה אתה רץ בני ולכה אין־בשׂורה מצאת׃ </p>
<p id="v23"><sup><small>23</small></sup>  ויהי־מה ארוץ ויאמר לו רוץ וירץ אחימעץ דרך הככר ויעבר את־הכושׁי׃ </p>
<p id="v24"><sup><small>24</small></sup>  ודוד יושׁב בין־שׁני השׁערים וילך הצפה אל־גג השׁער אל־החומה וישׂא את־עיניו וירא והנה־אישׁ רץ לבדו׃ </p>
<p id="v25"><sup><small>25</small></sup>  ויקרא הצפה ויגד למלך ויאמר המלך אם־לבדו בשׂורה בפיו וילך הלוך וקרב׃ </p>
<p id="v26"><sup><small>26</small></sup>  וירא הצפה אישׁ־אחר רץ ויקרא הצפה אל־השׁער ויאמר הנה־אישׁ רץ לבדו ויאמר המלך גם־זה מבשׂר׃ </p>
<p id="v27"><sup><small>27</small></sup>  ויאמר הצפה אני ראה את־מרוצת הראשׁון כמרצת אחימעץ בן־צדוק ויאמר המלך אישׁ־טוב זה ואל־בשׂורה טובה יבוא׃ </p>
<p id="v28"><sup><small>28</small></sup>  ויקרא אחימעץ ויאמר אל־המלך שׁלום וישׁתחו למלך לאפיו ארצה ויאמר ברוך יהוה אלהיך אשׁר סגר את־האנשׁים אשׁר־נשׂאו את־ידם באדני המלך׃ </p>
<p id="v29"><sup><small>29</small></sup>  ויאמר המלך שׁלום לנער לאבשׁלום ויאמר אחימעץ ראיתי ההמון הגדול לשׁלח את־עבד המלך יואב ואת־עבדך ולא ידעתי מה׃ </p>
<p id="v30"><sup><small>30</small></sup>  ויאמר המלך סב התיצב כה ויסב ויעמד׃ </p>
<p id="v31"><sup><small>31</small></sup>  והנה הכושׁי בא ויאמר הכושׁי יתבשׂר אדני המלך כי־שׁפטך יהוה היום מיד כל־הקמים עליך׃ </p>
<p id="v32"><sup><small>32</small></sup>  ויאמר המלך אל־הכושׁי השׁלום לנער לאבשׁלום ויאמר הכושׁי יהיו כנער איבי אדני המלך וכל אשׁר־קמו עליך לרעה׃ </p>
