<!--
title: שמואל ב׳ - פֶּרֶק 10
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Samuel/9">שמואל ב׳ - פֶּרֶק 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Samuel/11">שמואל ב׳ - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי אחרי־כן וימת מלך בני עמון וימלך חנון בנו תחתיו׃ </p>
<p id="v2"><sup><small>2</small></sup>  ויאמר דוד אעשׂה־חסד עם־חנון בן־נחשׁ כאשׁר עשׂה אביו עמדי חסד וישׁלח דוד לנחמו ביד־עבדיו אל־אביו ויבאו עבדי דוד ארץ בני עמון׃ </p>
<p id="v3"><sup><small>3</small></sup>  ויאמרו שׂרי בני־עמון אל־חנון אדניהם המכבד דוד את־אביך בעיניך כי־שׁלח לך מנחמים הלוא בעבור חקור את־העיר ולרגלה ולהפכה שׁלח דוד את־עבדיו אליך׃ </p>
<p id="v4"><sup><small>4</small></sup>  ויקח חנון את־עבדי דוד ויגלח את־חצי זקנם ויכרת את־מדויהם בחצי עד שׁתותיהם וישׁלחם׃ </p>
<p id="v5"><sup><small>5</small></sup>  ויגדו לדוד וישׁלח לקראתם כי־היו האנשׁים נכלמים מאד ויאמר המלך שׁבו בירחו עד־יצמח זקנכם ושׁבתם׃ </p>
<p id="v6"><sup><small>6</small></sup>  ויראו בני עמון כי נבאשׁו בדוד וישׁלחו בני־עמון וישׂכרו את־ארם בית־רחוב ואת־ארם צובא עשׂרים אלף רגלי ואת־מלך מעכה אלף אישׁ ואישׁ טוב שׁנים־עשׂר אלף אישׁ׃ </p>
<p id="v7"><sup><small>7</small></sup>  וישׁמע דוד וישׁלח את־יואב ואת כל־הצבא הגברים׃ </p>
<p id="v8"><sup><small>8</small></sup>  ויצאו בני עמון ויערכו מלחמה פתח השׁער וארם צובא ורחוב ואישׁ־טוב ומעכה לבדם בשׂדה׃ </p>
<p id="v9"><sup><small>9</small></sup>  וירא יואב כי־היתה אליו פני המלחמה מפנים ומאחור ויבחר מכל בחורי בישׂראל ויערך לקראת ארם׃ </p>
<p id="v10"><sup><small>10</small></sup>  ואת יתר העם נתן ביד אבשׁי אחיו ויערך לקראת בני עמון׃ </p>
<p id="v11"><sup><small>11</small></sup>  ויאמר אם־תחזק ארם ממני והיתה לי לישׁועה ואם־בני עמון יחזקו ממך והלכתי להושׁיע לך׃ </p>
<p id="v12"><sup><small>12</small></sup>  חזק ונתחזק בעד־עמנו ובעד ערי אלהינו ויהוה יעשׂה הטוב בעיניו׃ </p>
<p id="v13"><sup><small>13</small></sup>  ויגשׁ יואב והעם אשׁר עמו למלחמה בארם וינסו מפניו׃ </p>
<p id="v14"><sup><small>14</small></sup>  ובני עמון ראו כי־נס ארם וינסו מפני אבישׁי ויבאו העיר וישׁב יואב מעל בני עמון ויבא ירושׁלם׃ </p>
<p id="v15"><sup><small>15</small></sup>  וירא ארם כי נגף לפני ישׂראל ויאספו יחד׃ </p>
<p id="v16"><sup><small>16</small></sup>  וישׁלח הדדעזר ויצא את־ארם אשׁר מעבר הנהר ויבאו חילם ושׁובך שׂר־צבא הדדעזר לפניהם׃ </p>
<p id="v17"><sup><small>17</small></sup>  ויגד לדוד ויאסף את־כל־ישׂראל ויעבר את־הירדן ויבא חלאמה ויערכו ארם לקראת דוד וילחמו עמו׃ </p>
<p id="v18"><sup><small>18</small></sup>  וינס ארם מפני ישׂראל ויהרג דוד מארם שׁבע מאות רכב וארבעים אלף פרשׁים ואת שׁובך שׂר־צבאו הכה וימת שׁם׃ </p>
<p id="v19"><sup><small>19</small></sup>  ויראו כל־המלכים עבדי הדדעזר כי נגפו לפני ישׂראל וישׁלמו את־ישׂראל ויעבדום ויראו ארם להושׁיע עוד את־בני עמון׃ </p>
