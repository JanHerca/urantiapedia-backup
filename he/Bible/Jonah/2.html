<!--
title: יונה - פֶּרֶק 2
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jonah/1">יונה - פֶּרֶק 1</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jonah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jonah/3">יונה - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וימן יהוה דג גדול לבלע את־יונה ויהי יונה במעי הדג שׁלשׁה ימים ושׁלשׁה לילות׃ </p>
<p id="v2"><sup><small>2</small></sup>  ויתפלל יונה אל־יהוה אלהיו ממעי הדגה׃ </p>
<p id="v3"><sup><small>3</small></sup>  ויאמר קראתי מצרה לי אל־יהוה ויענני מבטן שׁאול שׁועתי שׁמעת קולי׃ </p>
<p id="v4"><sup><small>4</small></sup>  ותשׁליכני מצולה בלבב ימים ונהר יסבבני כל־משׁבריך וגליך עלי עברו׃ </p>
<p id="v5"><sup><small>5</small></sup>  ואני אמרתי נגרשׁתי מנגד עיניך אך אוסיף להביט אל־היכל קדשׁך׃ </p>
<p id="v6"><sup><small>6</small></sup>  אפפוני מים עד־נפשׁ תהום יסבבני סוף חבושׁ לראשׁי׃ </p>
<p id="v7"><sup><small>7</small></sup>  לקצבי הרים ירדתי הארץ ברחיה בעדי לעולם ותעל משׁחת חיי יהוה אלהי׃ </p>
<p id="v8"><sup><small>8</small></sup>  בהתעטף עלי נפשׁי את־יהוה זכרתי ותבוא אליך תפלתי אל־היכל קדשׁך׃ </p>
<p id="v9"><sup><small>9</small></sup>  משׁמרים הבלי־שׁוא חסדם יעזבו׃ </p>
<p id="v10"><sup><small>10</small></sup>  ואני בקול תודה אזבחה־לך אשׁר נדרתי אשׁלמה ישׁועתה ליהוה׃ </p>
<p id="v11"><sup><small>11</small></sup>  ויאמר יהוה לדג ויקא את־יונה אל־היבשׁה׃ </p>
