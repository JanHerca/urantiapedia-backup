<!--
title: מלכים א׳ - פֶּרֶק 22
description: 
published: true
date: 2023-11-8T20:31:8Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/21">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 21</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁבו שׁלשׁ שׁנים אין מלחמה בין ארם ובין ישׂראל׃ </p>
<p id="v2"><sup><small>2</small></sup>  ויהי בשׁנה השׁלישׁית וירד יהושׁפט מלך־יהודה אל־מלך ישׂראל׃ </p>
<p id="v3"><sup><small>3</small></sup>  ויאמר מלך־ישׂראל אל־עבדיו הידעתם כי־לנו רמת גלעד ואנחנו מחשׁים מקחת אתה מיד מלך ארם׃ </p>
<p id="v4"><sup><small>4</small></sup>  ויאמר אל־יהושׁפט התלך אתי למלחמה רמת גלעד ויאמר יהושׁפט אל־מלך ישׂראל כמוני כמוך כעמי כעמך כסוסי כסוסיך׃ </p>
<p id="v5"><sup><small>5</small></sup>  ויאמר יהושׁפט אל־מלך ישׂראל דרשׁ־נא כיום את־דבר יהוה׃ </p>
<p id="v6"><sup><small>6</small></sup>  ויקבץ מלך־ישׂראל את־הנביאים כארבע מאות אישׁ ויאמר אלהם האלך על־רמת גלעד למלחמה אם־אחדל ויאמרו עלה ויתן אדני ביד המלך׃ </p>
<p id="v7"><sup><small>7</small></sup>  ויאמר יהושׁפט האין פה נביא ליהוה עוד ונדרשׁה מאותו׃ <sup id="cite1"><a href="#fn1">[1]</a></sup></p>
<p id="v8"><sup><small>8</small></sup>  ויאמר מלך־ישׂראל אל־יהושׁפט עוד אישׁ־אחד לדרשׁ את־יהוה מאתו ואני שׂנאתיו כי לא־יתנבא עלי טוב כי אם־רע מיכיהו בן־ימלה ויאמר יהושׁפט אל־יאמר המלך כן׃ </p>
<p id="v9"><sup><small>9</small></sup>  ויקרא מלך ישׂראל אל־סריס אחד ויאמר מהרה מיכיהו בן־ימלה׃ </p>
<p id="v10"><sup><small>10</small></sup>  ומלך ישׂראל ויהושׁפט מלך־יהודה ישׁבים אישׁ על־כסאו מלבשׁים בגדים בגרן פתח שׁער שׁמרון וכל־הנביאים מתנבאים לפניהם׃ </p>
<p id="v11"><sup><small>11</small></sup>  ויעשׂ לו צדקיה בן־כנענה קרני ברזל ויאמר כה־אמר יהוה באלה תנגח את־ארם עד־כלתם׃ </p>
<p id="v12"><sup><small>12</small></sup>  וכל־הנבאים נבאים כן לאמר עלה רמת גלעד והצלח ונתן יהוה ביד המלך׃ </p>
<p id="v13"><sup><small>13</small></sup>  והמלאך אשׁר־הלך לקרא מיכיהו דבר אליו לאמר הנה־נא דברי הנביאים פה־אחד טוב אל־המלך יהי־נא דבריך כדבר אחד מהם ודברת טוב׃ </p>
<p id="v14"><sup><small>14</small></sup>  ויאמר מיכיהו חי־יהוה כי את־אשׁר יאמר יהוה אלי אתו אדבר׃ </p>
<p id="v15"><sup><small>15</small></sup>  ויבוא אל־המלך ויאמר המלך אליו מיכיהו הנלך אל־רמת גלעד למלחמה אם־נחדל ויאמר אליו עלה והצלח ונתן יהוה ביד המלך׃ </p>
<p id="v16"><sup><small>16</small></sup>  ויאמר אליו המלך עד־כמה פעמים אני משׁבעך אשׁר לא־תדבר אלי רק־אמת בשׁם יהוה׃ </p>
<p id="v17"><sup><small>17</small></sup>  ויאמר ראיתי את־כל־ישׂראל נפצים אל־ההרים כצאן אשׁר אין־להם רעה ויאמר יהוה לא־אדנים לאלה ישׁובו אישׁ־לביתו בשׁלום׃ </p>
<p id="v18"><sup><small>18</small></sup>  ויאמר מלך־ישׂראל אל־יהושׁפט הלוא אמרתי אליך לוא־יתנבא עלי טוב כי אם־רע׃ </p>
<p id="v19"><sup><small>19</small></sup>  ויאמר לכן שׁמע דבר־יהוה ראיתי את־יהוה ישׁב על־כסאו וכל־צבא השׁמים עמד עליו מימינו ומשׂמאלו׃ </p>
<p id="v20"><sup><small>20</small></sup>  ויאמר יהוה מי יפתה את־אחאב ויעל ויפל ברמת גלעד ויאמר זה בכה וזה אמר בכה׃ </p>
<p id="v21"><sup><small>21</small></sup>  ויצא הרוח ויעמד לפני יהוה ויאמר אני אפתנו ויאמר יהוה אליו במה׃ </p>
<p id="v22"><sup><small>22</small></sup>  ויאמר אצא והייתי רוח שׁקר בפי כל־נביאיו ויאמר תפתה וגם־תוכל צא ועשׂה־כן׃ </p>
<p id="v23"><sup><small>23</small></sup>  ועתה הנה נתן יהוה רוח שׁקר בפי כל־נביאיך אלה ויהוה דבר עליך רעה׃ </p>
<p id="v24"><sup><small>24</small></sup>  ויגשׁ צדקיהו בן־כנענה ויכה את־מיכיהו על־הלחי ויאמר אי־זה עבר רוח־יהוה מאתי לדבר אותך׃ </p>
<p id="v25"><sup><small>25</small></sup>  ויאמר מיכיהו הנך ראה ביום ההוא אשׁר תבא חדר בחדר להחבה׃ </p>
<p id="v26"><sup><small>26</small></sup>  ויאמר מלך ישׂראל קח את־מיכיהו והשׁיבהו אל־אמן שׂר־העיר ואל־יואשׁ בן־המלך׃ </p>
<p id="v27"><sup><small>27</small></sup>  ואמרת כה אמר המלך שׂימו את־זה בית הכלא והאכילהו לחם לחץ ומים לחץ עד באי בשׁלום׃ </p>
<p id="v28"><sup><small>28</small></sup>  ויאמר מיכיהו אם־שׁוב תשׁוב בשׁלום לא־דבר יהוה בי ויאמר שׁמעו עמים כלם׃ </p>
<p id="v29"><sup><small>29</small></sup>  ויעל מלך־ישׂראל ויהושׁפט מלך־יהודה רמת גלעד׃ </p>
<p id="v30"><sup><small>30</small></sup>  ויאמר מלך ישׂראל אל־יהושׁפט התחפשׂ ובא במלחמה ואתה לבשׁ בגדיך ויתחפשׂ מלך ישׂראל ויבוא במלחמה׃ </p>
<p id="v31"><sup><small>31</small></sup>  ומלך ארם צוה את־שׂרי הרכב אשׁר־לו שׁלשׁים ושׁנים לאמר לא תלחמו את־קטן ואת־גדול כי אם־את־מלך ישׂראל לבדו׃ </p>
<p id="v32"><sup><small>32</small></sup>  ויהי כראות שׂרי הרכב את־יהושׁפט והמה אמרו אך מלך־ישׂראל הוא ויסרו עליו להלחם ויזעק יהושׁפט׃ </p>
<p id="v33"><sup><small>33</small></sup>  ויהי כראות שׂרי הרכב כי־לא־מלך ישׂראל הוא וישׁובו מאחריו׃ </p>
<p id="v34"><sup><small>34</small></sup>  ואישׁ משׁך בקשׁת לתמו ויכה את־מלך ישׂראל בין הדבקים ובין השׁרין ויאמר לרכבו הפך ידך והוציאני מן־המחנה כי החליתי׃ </p>
<p id="v35"><sup><small>35</small></sup>  ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם־המכה אל־חיק הרכב׃ </p>
<p id="v36"><sup><small>36</small></sup>  ויעבר הרנה במחנה כבא השׁמשׁ לאמר אישׁ אל־עירו ואישׁ אל־ארצו׃ </p>
<p id="v37"><sup><small>37</small></sup>  וימת המלך ויבוא שׁמרון ויקברו את־המלך בשׁמרון׃ </p>
<p id="v38"><sup><small>38</small></sup>  וישׁטף את־הרכב על ברכת שׁמרון וילקו הכלבים את־דמו והזנות רחצו כדבר יהוה אשׁר דבר׃ </p>
<p id="v39"><sup><small>39</small></sup>  ויתר דברי אחאב וכל־אשׁר עשׂה ובית השׁן אשׁר בנה וכל־הערים אשׁר בנה הלוא־הם כתובים על־ספר דברי הימים למלכי ישׂראל׃ </p>
<p id="v40"><sup><small>40</small></sup>  וישׁכב אחאב עם־אבתיו וימלך אחזיהו בנו תחתיו׃ </p>
<p id="v41"><sup><small>41</small></sup>  ויהושׁפט בן־אסא מלך על־יהודה בשׁנת ארבע לאחאב מלך ישׂראל׃ </p>
<p id="v42"><sup><small>42</small></sup>  יהושׁפט בן־שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת־שׁלחי׃ </p>
<p id="v43"><sup><small>43</small></sup>  וילך בכל־דרך אסא אביו לא־סר ממנו לעשׂות הישׁר בעיני יהוה׃ </p>
<p id="v44"><sup><small>44</small></sup>  אך הבמות לא־סרו עוד העם מזבחים ומקטרים בבמות׃ </p>
<p id="v45"><sup><small>45</small></sup>  וישׁלם יהושׁפט עם־מלך ישׂראל׃ </p>
<p id="v46"><sup><small>46</small></sup>  ויתר דברי יהושׁפט וגבורתו אשׁר־עשׂה ואשׁר נלחם הלא־הם כתובים על־ספר דברי הימים למלכי יהודה׃ </p>
<p id="v47"><sup><small>47</small></sup>  ויתר הקדשׁ אשׁר נשׁאר בימי אסא אביו בער מן־הארץ׃ </p>
<p id="v48"><sup><small>48</small></sup>  ומלך אין באדום נצב מלך׃ </p>
<p id="v49"><sup><small>49</small></sup>  יהושׁפט עשׂר אניות תרשׁישׁ ללכת אופירה לזהב ולא הלך כי־נשׁברה אניות בעציון גבר׃ </p>
<p id="v50"><sup><small>50</small></sup>  אז אמר אחזיהו בן־אחאב אל־יהושׁפט ילכו עבדי עם־עבדיך באניות ולא אבה יהושׁפט׃ </p>
<p id="v51"><sup><small>51</small></sup>  וישׁכב יהושׁפט עם־אבתיו ויקבר עם־אבתיו בעיר דוד אביו וימלך יהורם בנו תחתיו׃ </p>
<p id="v52"><sup><small>52</small></sup>  אחזיהו בן־אחאב מלך על־ישׂראל בשׁמרון בשׁנת שׁבע עשׂרה ליהושׁפט מלך יהודה וימלך על־ישׂראל שׁנתים׃ </p>
<p id="v53"><sup><small>53</small></sup>  ויעשׂ הרע בעיני יהוה וילך בדרך אביו ובדרך אמו ובדרך ירבעם בן־נבט אשׁר החטיא את־ישׂראל׃ </p>
<p id="v54"><sup><small>54</small></sup>  ויעבד את־הבעל וישׁתחוה לו ויכעס את־יהוה אלהי ישׂראל ככל אשׁר־עשׂה אביו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/21">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 21</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 22:7-28 <i>מיכיה</i>: <a href="/he/The_Urantia_Book/97#p2_2">או 97:2.2</a>. </li>
</ol>
</div>
