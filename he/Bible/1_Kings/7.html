<!--
title: מלכים א׳ - פֶּרֶק 7
description: 
published: true
date: 2022-10-6T10:37:18Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Kings/6">מלכים א׳ - פֶּרֶק 6</a></td>
        <td><a href="/he/Bible/1_Kings/Index">אינדקס</a></td>
        <td><a href="/he/Bible/1_Kings/8">מלכים א׳ - פֶּרֶק 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואת־ביתו בנה שׁלמה שׁלשׁ עשׂרה שׁנה ויכל את־כל־ביתו׃ </p>
<p id="v2"><sup><small>2</small></sup>  ויבן את־בית יער הלבנון מאה אמה ארכו וחמשׁים אמה רחבו ושׁלשׁים אמה קומתו על ארבעה טורי עמודי ארזים וכרתות ארזים על־העמודים׃ </p>
<p id="v3"><sup><small>3</small></sup>  וספן בארז ממעל על־הצלעת אשׁר על־העמודים ארבעים וחמשׁה חמשׁה עשׂר הטור׃ </p>
<p id="v4"><sup><small>4</small></sup>  ושׁקפים שׁלשׁה טורים ומחזה אל־מחזה שׁלשׁ פעמים׃ </p>
<p id="v5"><sup><small>5</small></sup>  וכל־הפתחים והמזוזות רבעים שׁקף ומול מחזה אל־מחזה שׁלשׁ פעמים׃ </p>
<p id="v6"><sup><small>6</small></sup>  ואת אולם העמודים עשׂה חמשׁים אמה ארכו ושׁלשׁים אמה רחבו ואולם על־פניהם ועמדים ועב על־פניהם׃ </p>
<p id="v7"><sup><small>7</small></sup>  ואולם הכסא אשׁר ישׁפט־שׁם אלם המשׁפט עשׂה וספון בארז מהקרקע עד־הקרקע׃ </p>
<p id="v8"><sup><small>8</small></sup>  וביתו אשׁר־ישׁב שׁם חצר האחרת מבית לאולם כמעשׂה הזה היה ובית יעשׂה לבת־פרעה אשׁר לקח שׁלמה כאולם הזה׃ <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  כל־אלה אבנים יקרת כמדת גזית מגררות במגרה מבית ומחוץ וממסד עד־הטפחות ומחוץ עד־החצר הגדולה׃ </p>
<p id="v10"><sup><small>10</small></sup>  ומיסד אבנים יקרות אבנים גדלות אבני עשׂר אמות ואבני שׁמנה אמות׃ </p>
<p id="v11"><sup><small>11</small></sup>  ומלמעלה אבנים יקרות כמדות גזית וארז׃ </p>
<p id="v12"><sup><small>12</small></sup>  וחצר הגדולה סביב שׁלשׁה טורים גזית וטור כרתת ארזים ולחצר בית־יהוה הפנימית ולאלם הבית׃ </p>
<p id="v13"><sup><small>13</small></sup>  וישׁלח המלך שׁלמה ויקח את־חירם מצר׃ </p>
<p id="v14"><sup><small>14</small></sup>  בן־אשׁה אלמנה הוא ממטה נפתלי ואביו אישׁ־צרי חרשׁ נחשׁת וימלא את־החכמה ואת־התבונה ואת־הדעת לעשׂות כל־מלאכה בנחשׁת ויבוא אל־המלך שׁלמה ויעשׂ את־כל־מלאכתו׃ </p>
<p id="v15"><sup><small>15</small></sup>  ויצר את־שׁני העמודים נחשׁת שׁמנה עשׂרה אמה קומת העמוד האחד וחוט שׁתים־עשׂרה אמה יסב את־העמוד השׁני׃ </p>
<p id="v16"><sup><small>16</small></sup>  ושׁתי כתרת עשׂה לתת על־ראשׁי העמודים מצק נחשׁת חמשׁ אמות קומת הכתרת האחת וחמשׁ אמות קומת הכתרת השׁנית׃ </p>
<p id="v17"><sup><small>17</small></sup>  שׂבכים מעשׂה שׂבכה גדלים מעשׂה שׁרשׁרות לכתרת אשׁר על־ראשׁ העמודים שׁבעה לכתרת האחת ושׁבעה לכתרת השׁנית׃ </p>
<p id="v18"><sup><small>18</small></sup>  ויעשׂ את־העמודים ושׁני טורים סביב על־השׂבכה האחת לכסות את־הכתרת אשׁר על־ראשׁ הרמנים וכן עשׂה לכתרת השׁנית׃ </p>
<p id="v19"><sup><small>19</small></sup>  וכתרת אשׁר על־ראשׁ העמודים מעשׂה שׁושׁן באולם ארבע אמות׃ </p>
<p id="v20"><sup><small>20</small></sup>  וכתרת על־שׁני העמודים גם־ממעל מלעמת הבטן אשׁר לעבר שׂבכה והרמונים מאתים טרים סביב על הכתרת השׁנית׃ </p>
<p id="v21"><sup><small>21</small></sup>  ויקם את־העמדים לאלם ההיכל ויקם את־העמוד הימני ויקרא את־שׁמו יכין ויקם את־העמוד השׂמאלי ויקרא את־שׁמו בעז׃ </p>
<p id="v22"><sup><small>22</small></sup>  ועל ראשׁ העמודים מעשׂה שׁושׁן ותתם מלאכת העמודים׃ </p>
<p id="v23"><sup><small>23</small></sup>  ויעשׂ את־הים מוצק עשׂר באמה משׂפתו עד־שׂפתו עגל סביב וחמשׁ באמה קומתו וקוה שׁלשׁים באמה יסב אתו סביב׃ </p>
<p id="v24"><sup><small>24</small></sup>  ופקעים מתחת לשׂפתו סביב סבבים אתו עשׂר באמה מקפים את־הים סביב שׁני טורים הפקעים יצקים ביצקתו׃ </p>
<p id="v25"><sup><small>25</small></sup>  עמד על־שׁני עשׂר בקר שׁלשׁה פנים צפונה ושׁלשׁה פנים ימה ושׁלשׁה פנים נגבה ושׁלשׁה פנים מזרחה והים עליהם מלמעלה וכל־אחריהם ביתה׃ </p>
<p id="v26"><sup><small>26</small></sup>  ועביו טפח ושׂפתו כמעשׂה שׂפת־כוס פרח שׁושׁן אלפים בת יכיל׃ </p>
<p id="v27"><sup><small>27</small></sup>  ויעשׂ את־המכנות עשׂר נחשׁת ארבע באמה ארך המכונה האחת וארבע באמה רחבה ושׁלשׁ באמה קומתה׃ </p>
<p id="v28"><sup><small>28</small></sup>  וזה מעשׂה המכונה מסגרת להם ומסגרת בין השׁלבים׃ </p>
<p id="v29"><sup><small>29</small></sup>  ועל־המסגרות אשׁר בין השׁלבים אריות בקר וכרובים ועל־השׁלבים כן ממעל ומתחת לאריות ולבקר ליות מעשׂה מורד׃ </p>
<p id="v30"><sup><small>30</small></sup>  וארבעה אופני נחשׁת למכונה האחת וסרני נחשׁת וארבעה פעמתיו כתפת להם מתחת לכיר הכתפת יצקות מעבר אישׁ ליות׃ </p>
<p id="v31"><sup><small>31</small></sup>  ופיהו מבית לכתרת ומעלה באמה ופיה עגל מעשׂה־כן אמה וחצי האמה וגם־על־פיה מקלעות ומסגרתיהם מרבעות לא עגלות׃ </p>
<p id="v32"><sup><small>32</small></sup>  וארבעת האופנים למתחת למסגרות וידות האופנים במכונה וקומת האופן האחד אמה וחצי האמה׃ </p>
<p id="v33"><sup><small>33</small></sup>  ומעשׂה האופנים כמעשׂה אופן המרכבה ידותם וגביהם וחשׁקיהם וחשׁריהם הכל מוצק׃ </p>
<p id="v34"><sup><small>34</small></sup>  וארבע כתפות אל ארבע פנות המכנה האחת מן־המכנה כתפיה׃ </p>
<p id="v35"><sup><small>35</small></sup>  ובראשׁ המכונה חצי האמה קומה עגל סביב ועל ראשׁ המכנה ידתיה ומסגרתיה ממנה׃ </p>
<p id="v36"><sup><small>36</small></sup>  ויפתח על־הלחת ידתיה ועל ומסגרתיה כרובים אריות ותמרת כמער־אישׁ וליות סביב׃ </p>
<p id="v37"><sup><small>37</small></sup>  כזאת עשׂה את עשׂר המכנות מוצק אחד מדה אחת קצב אחד לכלהנה׃ </p>
<p id="v38"><sup><small>38</small></sup>  ויעשׂ עשׂרה כירות נחשׁת ארבעים בת יכיל הכיור האחד ארבע באמה הכיור האחד כיור אחד על־המכונה האחת לעשׂר המכנות׃ </p>
<p id="v39"><sup><small>39</small></sup>  ויתן את־המכנות חמשׁ על־כתף הבית מימין וחמשׁ על־כתף הבית משׂמאלו ואת־הים נתן מכתף הבית הימנית קדמה ממול נגב׃ </p>
<p id="v40"><sup><small>40</small></sup>  ויעשׂ חירום את־הכירות ואת־היעים ואת־המזרקות ויכל חירם לעשׂות את־כל־המלאכה אשׁר עשׂה למלך שׁלמה בית יהוה׃ </p>
<p id="v41"><sup><small>41</small></sup>  עמדים שׁנים וגלת הכתרת אשׁר־על־ראשׁ העמדים שׁתים והשׂבכות שׁתים לכסות את־שׁתי גלת הכתרת אשׁר על־ראשׁ העמודים׃ </p>
<p id="v42"><sup><small>42</small></sup>  ואת־הרמנים ארבע מאות לשׁתי השׂבכות שׁני־טורים רמנים לשׂבכה האחת לכסות את־שׁתי גלת הכתרת אשׁר על־פני העמודים׃ </p>
<p id="v43"><sup><small>43</small></sup>  ואת־המכנות עשׂר ואת־הכירת עשׂרה על־המכנות׃ </p>
<p id="v44"><sup><small>44</small></sup>  ואת־הים האחד ואת־הבקר שׁנים־עשׂר תחת הים׃ </p>
<p id="v45"><sup><small>45</small></sup>  ואת־הסירות ואת־היעים ואת־המזרקות ואת כל־הכלים האהל אשׁר עשׂה חירם למלך שׁלמה בית יהוה נחשׁת ממרט׃ </p>
<p id="v46"><sup><small>46</small></sup>  בככר הירדן יצקם המלך במעבה האדמה בין סכות ובין צרתן׃ </p>
<p id="v47"><sup><small>47</small></sup>  וינח שׁלמה את־כל־הכלים מרב מאד מאד לא נחקר משׁקל הנחשׁת׃ </p>
<p id="v48"><sup><small>48</small></sup>  ויעשׂ שׁלמה את כל־הכלים אשׁר בית יהוה את מזבח הזהב ואת־השׁלחן אשׁר עליו לחם הפנים זהב׃ </p>
<p id="v49"><sup><small>49</small></sup>  ואת־המנרות חמשׁ מימין וחמשׁ משׂמאול לפני הדביר זהב סגור והפרח והנרת והמלקחים זהב׃ </p>
<p id="v50"><sup><small>50</small></sup>  והספות והמזמרות והמזרקות והכפות והמחתות זהב סגור והפתות לדלתות הבית הפנימי לקדשׁ הקדשׁים לדלתי הבית להיכל זהב׃ </p>
<p id="v51"><sup><small>51</small></sup>  ותשׁלם כל־המלאכה אשׁר עשׂה המלך שׁלמה בית יהוה ויבא שׁלמה את־קדשׁי דוד אביו את־הכסף ואת־הזהב ואת־הכלים נתן באצרות בית יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Kings/6">מלכים א׳ - פֶּרֶק 6</a></td>
        <td><a href="/he/Bible/1_Kings/Index">אינדקס</a></td>
        <td><a href="/he/Bible/1_Kings/8">מלכים א׳ - פֶּרֶק 8</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 7:8 <i>שלמה ובת פרעה</i>: <a href="/he/The_Urantia_Book/97#p9_16">או 97:9.16</a>. </li>
</ol>
</div>
