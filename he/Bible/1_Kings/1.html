<!--
title: מלכים א׳ - פֶּרֶק 1
description: 
published: true
date: 2023-11-8T20:31:8Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/2">
          <span class="pr-2">מלכים א׳ - פֶּרֶק 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  והמלך דוד זקן בא בימים ויכסהו בבגדים ולא יחם לו׃ </p>
<p id="v2"><sup><small>2</small></sup>  ויאמרו לו עבדיו יבקשׁו לאדני המלך נערה בתולה ועמדה לפני המלך ותהי־לו סכנת ושׁכבה בחיקך וחם לאדני המלך׃ </p>
<p id="v3"><sup><small>3</small></sup>  ויבקשׁו נערה יפה בכל גבול ישׂראל וימצאו את־אבישׁג השׁונמית ויבאו אתה למלך׃ </p>
<p id="v4"><sup><small>4</small></sup>  והנערה יפה עד־מאד ותהי למלך סכנת ותשׁרתהו והמלך לא ידעה׃ </p>
<p id="v5"><sup><small>5</small></sup>  ואדניה בן־חגית מתנשׂא לאמר אני אמלך ויעשׂ לו רכב ופרשׁים וחמשׁים אישׁ רצים לפניו׃ </p>
<p id="v6"><sup><small>6</small></sup>  ולא־עצבו אביו מימיו לאמר מדוע ככה עשׂית וגם־הוא טוב־תאר מאד ואתו ילדה אחרי אבשׁלום׃ </p>
<p id="v7"><sup><small>7</small></sup>  ויהיו דבריו עם יואב בן־צרויה ועם אביתר הכהן ויעזרו אחרי אדניה׃ </p>
<p id="v8"><sup><small>8</small></sup>  וצדוק הכהן ובניהו בן־יהוידע ונתן הנביא ושׁמעי ורעי והגבורים אשׁר לדוד לא היו עם־אדניהו׃ </p>
<p id="v9"><sup><small>9</small></sup>  ויזבח אדניהו צאן ובקר ומריא עם אבן הזחלת אשׁר־אצל עין רגל ויקרא את־כל־אחיו בני המלך ולכל־אנשׁי יהודה עבדי המלך׃ </p>
<p id="v10"><sup><small>10</small></sup>  ואת־נתן הנביא ובניהו ואת־הגבורים ואת־שׁלמה אחיו לא קרא׃ </p>
<p id="v11"><sup><small>11</small></sup>  ויאמר נתן אל־בת־שׁבע אם־שׁלמה לאמר הלוא שׁמעת כי מלך אדניהו בן־חגית ואדנינו דוד לא ידע׃ </p>
<p id="v12"><sup><small>12</small></sup>  ועתה לכי איעצך נא עצה ומלטי את־נפשׁך ואת־נפשׁ בנך שׁלמה׃ </p>
<p id="v13"><sup><small>13</small></sup>  לכי ובאי אל־המלך דוד ואמרת אליו הלא־אתה אדני המלך נשׁבעת לאמתך לאמר כי־שׁלמה בנך ימלך אחרי והוא ישׁב על־כסאי ומדוע מלך אדניהו׃ </p>
<p id="v14"><sup><small>14</small></sup>  הנה עודך מדברת שׁם עם־המלך ואני אבוא אחריך ומלאתי את־דבריך׃ </p>
<p id="v15"><sup><small>15</small></sup>  ותבא בת־שׁבע אל־המלך החדרה והמלך זקן מאד ואבישׁג השׁונמית משׁרת את־המלך׃ </p>
<p id="v16"><sup><small>16</small></sup>  ותקד בת־שׁבע ותשׁתחו למלך ויאמר המלך מה־לך׃ </p>
<p id="v17"><sup><small>17</small></sup>  ותאמר לו אדני אתה נשׁבעת ביהוה אלהיך לאמתך כי־שׁלמה בנך ימלך אחרי והוא ישׁב על־כסאי׃ </p>
<p id="v18"><sup><small>18</small></sup>  ועתה הנה אדניה מלך ועתה אדני המלך לא ידעת׃ </p>
<p id="v19"><sup><small>19</small></sup>  ויזבח שׁור ומריא־וצאן לרב ויקרא לכל־בני המלך ולאביתר הכהן וליאב שׂר הצבא ולשׁלמה עבדך לא קרא׃ </p>
<p id="v20"><sup><small>20</small></sup>  ואתה אדני המלך עיני כל־ישׂראל עליך להגיד להם מי ישׁב על־כסא אדני־המלך אחריו׃ </p>
<p id="v21"><sup><small>21</small></sup>  והיה כשׁכב אדני־המלך עם־אבתיו והייתי אני ובני שׁלמה חטאים׃ </p>
<p id="v22"><sup><small>22</small></sup>  והנה עודנה מדברת עם־המלך ונתן הנביא בא׃ </p>
<p id="v23"><sup><small>23</small></sup>  ויגידו למלך לאמר הנה נתן הנביא ויבא לפני המלך וישׁתחו למלך על־אפיו ארצה׃ </p>
<p id="v24"><sup><small>24</small></sup>  ויאמר נתן אדני המלך אתה אמרת אדניהו ימלך אחרי והוא ישׁב על־כסאי׃ </p>
<p id="v25"><sup><small>25</small></sup>  כי ירד היום ויזבח שׁור ומריא־וצאן לרב ויקרא לכל־בני המלך ולשׂרי הצבא ולאביתר הכהן והנם אכלים ושׁתים לפניו ויאמרו יחי המלך אדניהו׃ </p>
<p id="v26"><sup><small>26</small></sup>  ולי אני־עבדך ולצדק הכהן ולבניהו בן־יהוידע ולשׁלמה עבדך לא קרא׃ </p>
<p id="v27"><sup><small>27</small></sup>  אם מאת אדני המלך נהיה הדבר הזה ולא הודעת את־עבדיך מי ישׁב על־כסא אדני־המלך אחריו׃ </p>
<p id="v28"><sup><small>28</small></sup>  ויען המלך דוד ויאמר קראו־לי לבת־שׁבע ותבא לפני המלך ותעמד לפני המלך׃ </p>
<p id="v29"><sup><small>29</small></sup>  וישׁבע המלך ויאמר חי־יהוה אשׁר־פדה את־נפשׁי מכל־צרה׃ </p>
<p id="v30"><sup><small>30</small></sup>  כי כאשׁר נשׁבעתי לך ביהוה אלהי ישׂראל לאמר כי־שׁלמה בנך ימלך אחרי והוא ישׁב על־כסאי תחתי כי כן אעשׂה היום הזה׃ </p>
<p id="v31"><sup><small>31</small></sup>  ותקד בת־שׁבע אפים ארץ ותשׁתחו למלך ותאמר יחי אדני המלך דוד לעלם׃ </p>
<p id="v32"><sup><small>32</small></sup>  ויאמר המלך דוד קראו־לי לצדוק הכהן ולנתן הנביא ולבניהו בן־יהוידע ויבאו לפני המלך׃ </p>
<p id="v33"><sup><small>33</small></sup>  ויאמר המלך להם קחו עמכם את־עבדי אדניכם והרכבתם את־שׁלמה בני על־הפרדה אשׁר־לי והורדתם אתו אל־גחון׃ </p>
<p id="v34"><sup><small>34</small></sup>  ומשׁח אתו שׁם צדוק הכהן ונתן הנביא למלך על־ישׂראל ותקעתם בשׁופר ואמרתם יחי המלך שׁלמה׃ </p>
<p id="v35"><sup><small>35</small></sup>  ועליתם אחריו ובא וישׁב על־כסאי והוא ימלך תחתי ואתו צויתי להיות נגיד על־ישׂראל ועל־יהודה׃ </p>
<p id="v36"><sup><small>36</small></sup>  ויען בניהו בן־יהוידע את־המלך ויאמר אמן כן יאמר יהוה אלהי אדני המלך׃ </p>
<p id="v37"><sup><small>37</small></sup>  כאשׁר היה יהוה עם־אדני המלך כן יהי עם־שׁלמה ויגדל את־כסאו מכסא אדני המלך דוד׃ </p>
<p id="v38"><sup><small>38</small></sup>  וירד צדוק הכהן ונתן הנביא ובניהו בן־יהוידע והכרתי והפלתי וירכבו את־שׁלמה על־פרדת המלך דוד וילכו אתו על־גחון׃ </p>
<p id="v39"><sup><small>39</small></sup>  ויקח צדוק הכהן את־קרן השׁמן מן־האהל וימשׁח את־שׁלמה ויתקעו בשׁופר ויאמרו כל־העם יחי המלך שׁלמה׃ </p>
<p id="v40"><sup><small>40</small></sup>  ויעלו כל־העם אחריו והעם מחללים בחללים ושׂמחים שׂמחה גדולה ותבקע הארץ בקולם׃ </p>
<p id="v41"><sup><small>41</small></sup>  וישׁמע אדניהו וכל־הקראים אשׁר אתו והם כלו לאכל וישׁמע יואב את־קול השׁופר ויאמר מדוע קול־הקריה הומה׃ </p>
<p id="v42"><sup><small>42</small></sup>  עודנו מדבר והנה יונתן בן־אביתר הכהן בא ויאמר אדניהו בא כי אישׁ חיל אתה וטוב תבשׂר׃ </p>
<p id="v43"><sup><small>43</small></sup>  ויען יונתן ויאמר לאדניהו אבל אדנינו המלך־דוד המליך את־שׁלמה׃ </p>
<p id="v44"><sup><small>44</small></sup>  וישׁלח אתו־המלך את־צדוק הכהן ואת־נתן הנביא ובניהו בן־יהוידע והכרתי והפלתי וירכבו אתו על פרדת המלך׃ </p>
<p id="v45"><sup><small>45</small></sup>  וימשׁחו אתו צדוק הכהן ונתן הנביא למלך בגחון ויעלו משׁם שׂמחים ותהם הקריה הוא הקול אשׁר שׁמעתם׃ </p>
<p id="v46"><sup><small>46</small></sup>  וגם ישׁב שׁלמה על כסא המלוכה׃ </p>
<p id="v47"><sup><small>47</small></sup>  וגם־באו עבדי המלך לברך את־אדנינו המלך דוד לאמר ייטב אלהיך את־שׁם שׁלמה משׁמך ויגדל את־כסאו מכסאך וישׁתחו המלך על־המשׁכב׃ </p>
<p id="v48"><sup><small>48</small></sup>  וגם־ככה אמר המלך ברוך יהוה אלהי ישׂראל אשׁר נתן היום ישׁב על־כסאי ועיני ראות׃ </p>
<p id="v49"><sup><small>49</small></sup>  ויחרדו ויקמו כל־הקראים אשׁר לאדניהו וילכו אישׁ לדרכו׃ </p>
<p id="v50"><sup><small>50</small></sup>  ואדניהו ירא מפני שׁלמה ויקם וילך ויחזק בקרנות המזבח׃ </p>
<p id="v51"><sup><small>51</small></sup>  ויגד לשׁלמה לאמר הנה אדניהו ירא את־המלך שׁלמה והנה אחז בקרנות המזבח לאמר ישׁבע־לי כיום המלך שׁלמה אם־ימית את־עבדו בחרב׃ </p>
<p id="v52"><sup><small>52</small></sup>  ויאמר שׁלמה אם יהיה לבן־חיל לא־יפל משׂערתו ארצה ואם־רעה תמצא־בו ומת׃ </p>
<p id="v53"><sup><small>53</small></sup>  וישׁלח המלך שׁלמה וירדהו מעל המזבח ויבא וישׁתחו למלך שׁלמה ויאמר־לו שׁלמה לך לביתך׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/2">
          <span class="pr-2">מלכים א׳ - פֶּרֶק 2</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
