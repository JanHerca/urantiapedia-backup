<!--
title: מלכים א׳ - פֶּרֶק 12
description: 
published: true
date: 2023-11-8T20:31:8Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/11">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 11</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/13">
          <span class="pr-2">מלכים א׳ - פֶּרֶק 13</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וילך רחבעם שׁכם כי שׁכם בא כל־ישׂראל להמליך אתו׃ </p>
<p id="v2"><sup><small>2</small></sup>  ויהי כשׁמע ירבעם בן־נבט והוא עודנו במצרים אשׁר ברח מפני המלך שׁלמה וישׁב ירבעם במצרים׃ </p>
<p id="v3"><sup><small>3</small></sup>  וישׁלחו ויקראו־לו ויבאו ירבעם וכל־קהל ישׂראל וידברו אל־רחבעם לאמר׃ </p>
<p id="v4"><sup><small>4</small></sup>  אביך הקשׁה את־עלנו ואתה עתה הקל מעבדת אביך הקשׁה ומעלו הכבד אשׁר־נתן עלינו ונעבדך׃ </p>
<p id="v5"><sup><small>5</small></sup>  ויאמר אליהם לכו עד שׁלשׁה ימים ושׁובו אלי וילכו העם׃ </p>
<p id="v6"><sup><small>6</small></sup>  ויועץ המלך רחבעם את־הזקנים אשׁר־היו עמדים את־פני שׁלמה אביו בהיתו חי לאמר איך אתם נועצים להשׁיב את־העם־הזה דבר׃ </p>
<p id="v7"><sup><small>7</small></sup>  וידבר אליו לאמר אם־היום תהיה־עבד לעם הזה ועבדתם ועניתם ודברת אליהם דברים טובים והיו לך עבדים כל־הימים׃ </p>
<p id="v8"><sup><small>8</small></sup>  ויעזב את־עצת הזקנים אשׁר יעצהו ויועץ את־הילדים אשׁר גדלו אתו אשׁר העמדים לפניו׃ </p>
<p id="v9"><sup><small>9</small></sup>  ויאמר אליהם מה אתם נועצים ונשׁיב דבר את־העם הזה אשׁר דברו אלי לאמר הקל מן־העל אשׁר־נתן אביך עלינו׃ </p>
<p id="v10"><sup><small>10</small></sup>  וידברו אליו הילדים אשׁר גדלו אתו לאמר כה־תאמר לעם הזה אשׁר דברו אליך לאמר אביך הכביד את־עלנו ואתה הקל מעלינו כה תדבר אליהם קטני עבה ממתני אבי׃ </p>
<p id="v11"><sup><small>11</small></sup>  ועתה אבי העמיס עליכם על כבד ואני אוסיף על־עלכם אבי יסר אתכם בשׁוטים ואני איסר אתכם בעקרבים׃ </p>
<p id="v12"><sup><small>12</small></sup>  ויבו ירבעם וכל־העם אל־רחבעם ביום השׁלישׁי כאשׁר דבר המלך לאמר שׁובו אלי ביום השׁלישׁי׃ </p>
<p id="v13"><sup><small>13</small></sup>  ויען המלך את־העם קשׁה ויעזב את־עצת הזקנים אשׁר יעצהו׃ </p>
<p id="v14"><sup><small>14</small></sup>  וידבר אליהם כעצת הילדים לאמר אבי הכביד את־עלכם ואני אסיף על־עלכם אבי יסר אתכם בשׁוטים ואני איסר אתכם בעקרבים׃ </p>
<p id="v15"><sup><small>15</small></sup>  ולא־שׁמע המלך אל־העם כי־היתה סבה מעם יהוה למען הקים את־דברו אשׁר דבר יהוה ביד אחיה השׁילני אל־ירבעם בן־נבט׃ </p>
<p id="v16"><sup><small>16</small></sup>  וירא כל־ישׂראל כי לא־שׁמע המלך אליהם וישׁבו העם את־המלך דבר לאמר מה־לנו חלק בדוד ולא־נחלה בבן־ישׁי לאהליך ישׂראל עתה ראה ביתך דוד וילך ישׂראל לאהליו׃ </p>
<p id="v17"><sup><small>17</small></sup>  ובני ישׂראל הישׁבים בערי יהודה וימלך עליהם רחבעם׃ </p>
<p id="v18"><sup><small>18</small></sup>  וישׁלח המלך רחבעם את־אדרם אשׁר על־המס וירגמו כל־ישׂראל בו אבן וימת והמלך רחבעם התאמץ לעלות במרכבה לנוס ירושׁלם׃ </p>
<p id="v19"><sup><small>19</small></sup>  ויפשׁעו ישׂראל בבית דוד עד היום הזה׃ </p>
<p id="v20"><sup><small>20</small></sup>  ויהי כשׁמע כל־ישׂראל כי־שׁב ירבעם וישׁלחו ויקראו אתו אל־העדה וימליכו אתו על־כל־ישׂראל לא היה אחרי בית־דוד זולתי שׁבט־יהודה לבדו׃ </p>
<p id="v21"><sup><small>21</small></sup>  ויבאו רחבעם ירושׁלם ויקהל את־כל־בית יהודה ואת־שׁבט בנימן מאה ושׁמנים אלף בחור עשׂה מלחמה להלחם עם־בית ישׂראל להשׁיב את־המלוכה לרחבעם בן־שׁלמה׃ </p>
<p id="v22"><sup><small>22</small></sup>  ויהי דבר האלהים אל־שׁמעיה אישׁ־האלהים לאמר׃ </p>
<p id="v23"><sup><small>23</small></sup>  אמר אל־רחבעם בן־שׁלמה מלך יהודה ואל־כל־בית יהודה ובנימין ויתר העם לאמר׃ </p>
<p id="v24"><sup><small>24</small></sup>  כה אמר יהוה לא־תעלו ולא־תלחמון עם־אחיכם בני־ישׂראל שׁובו אישׁ לביתו כי מאתי נהיה הדבר הזה וישׁמעו את־דבר יהוה וישׁבו ללכת כדבר יהוה׃ </p>
<p id="v25"><sup><small>25</small></sup>  ויבן ירבעם את־שׁכם בהר אפרים וישׁב בה ויצא משׁם ויבן את־פנואל׃ </p>
<p id="v26"><sup><small>26</small></sup>  ויאמר ירבעם בלבו עתה תשׁוב הממלכה לבית דוד׃ </p>
<p id="v27"><sup><small>27</small></sup>  אם־יעלה העם הזה לעשׂות זבחים בבית־יהוה בירושׁלם ושׁב לב העם הזה אל־אדניהם אל־רחבעם מלך יהודה והרגני ושׁבו אל־רחבעם מלך־יהודה׃ </p>
<p id="v28"><sup><small>28</small></sup>  ויועץ המלך ויעשׂ שׁני עגלי זהב ויאמר אלהם רב־לכם מעלות ירושׁלם הנה אלהיך ישׂראל אשׁר העלוך מארץ מצרים׃ </p>
<p id="v29"><sup><small>29</small></sup>  וישׂם את־האחד בבית־אל ואת־האחד נתן בדן׃ </p>
<p id="v30"><sup><small>30</small></sup>  ויהי הדבר הזה לחטאת וילכו העם לפני האחד עד־דן׃ </p>
<p id="v31"><sup><small>31</small></sup>  ויעשׂ את־בית במות ויעשׂ כהנים מקצות העם אשׁר לא־היו מבני לוי׃ </p>
<p id="v32"><sup><small>32</small></sup>  ויעשׂ ירבעם חג בחדשׁ השׁמיני בחמשׁה־עשׂר יום לחדשׁ כחג אשׁר ביהודה ויעל על־המזבח כן עשׂה בבית־אל לזבח לעגלים אשׁר־עשׂה והעמיד בבית אל את־כהני הבמות אשׁר עשׂה׃ </p>
<p id="v33"><sup><small>33</small></sup>  ויעל על־המזבח אשׁר־עשׂה בבית־אל בחמשׁה עשׂר יום בחדשׁ השׁמיני בחדשׁ אשׁר־בדא מלבד ויעשׂ חג לבני ישׂראל ויעל על־המזבח להקטיר׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/11">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 11</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/13">
          <span class="pr-2">מלכים א׳ - פֶּרֶק 13</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
