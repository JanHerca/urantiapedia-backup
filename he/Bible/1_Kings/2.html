<!--
title: מלכים א׳ - פֶּרֶק 2
description: 
published: true
date: 2022-10-6T10:37:18Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Kings/1">מלכים א׳ - פֶּרֶק 1</a></td>
        <td><a href="/he/Bible/1_Kings/Index">אינדקס</a></td>
        <td><a href="/he/Bible/1_Kings/3">מלכים א׳ - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויקרבו ימי־דוד למות ויצו את־שׁלמה בנו לאמר׃ </p>
<p id="v2"><sup><small>2</small></sup>  אנכי הלך בדרך כל־הארץ וחזקת והיית לאישׁ׃ </p>
<p id="v3"><sup><small>3</small></sup>  ושׁמרת את־משׁמרת יהוה אלהיך ללכת בדרכיו לשׁמר חקתיו מצותיו ומשׁפטיו ועדותיו ככתוב בתורת משׁה למען תשׂכיל את כל־אשׁר תעשׂה ואת כל־אשׁר תפנה שׁם׃ </p>
<p id="v4"><sup><small>4</small></sup>  למען יקים יהוה את־דברו אשׁר דבר עלי לאמר אם־ישׁמרו בניך את־דרכם ללכת לפני באמת בכל־לבבם ובכל־נפשׁם לאמר לא־יכרת לך אישׁ מעל כסא ישׂראל׃ </p>
<p id="v5"><sup><small>5</small></sup>  וגם אתה ידעת את אשׁר־עשׂה לי יואב בן־צרויה אשׁר עשׂה לשׁני־שׂרי צבאות ישׂראל לאבנר בן־נר ולעמשׂא בן־יתר ויהרגם וישׂם דמי־מלחמה בשׁלם ויתן דמי מלחמה בחגרתו אשׁר במתניו ובנעלו אשׁר ברגליו׃ </p>
<p id="v6"><sup><small>6</small></sup>  ועשׂית כחכמתך ולא־תורד שׂיבתו בשׁלם שׁאל׃ </p>
<p id="v7"><sup><small>7</small></sup>  ולבני ברזלי הגלעדי תעשׂה־חסד והיו באכלי שׁלחנך כי־כן קרבו אלי בברחי מפני אבשׁלום אחיך׃ </p>
<p id="v8"><sup><small>8</small></sup>  והנה עמך שׁמעי בן־גרא בן־הימיני מבחרים והוא קללני קללה נמרצת ביום לכתי מחנים והוא־ירד לקראתי הירדן ואשׁבע לו ביהוה לאמר אם־אמיתך בחרב׃ </p>
<p id="v9"><sup><small>9</small></sup>  ועתה אל־תנקהו כי אישׁ חכם אתה וידעת את אשׁר תעשׂה־לו והורדת את־שׂיבתו בדם שׁאול׃ </p>
<p id="v10"><sup><small>10</small></sup>  וישׁכב דוד עם־אבתיו ויקבר בעיר דוד׃ </p>
<p id="v11"><sup><small>11</small></sup>  והימים אשׁר מלך דוד על־ישׂראל ארבעים שׁנה בחברון מלך שׁבע שׁנים ובירושׁלם מלך שׁלשׁים ושׁלשׁ שׁנים׃ </p>
<p id="v12"><sup><small>12</small></sup>  ושׁלמה ישׁב על־כסא דוד אביו ותכן מלכתו מאד׃ </p>
<p id="v13"><sup><small>13</small></sup>  ויבא אדניהו בן־חגית אל־בת־שׁבע אם־שׁלמה ותאמר השׁלום באך ויאמר שׁלום׃ </p>
<p id="v14"><sup><small>14</small></sup>  ויאמר דבר לי אליך ותאמר דבר׃ </p>
<p id="v15"><sup><small>15</small></sup>  ויאמר את ידעת כי־לי היתה המלוכה ועלי שׂמו כל־ישׂראל פניהם למלך ותסב המלוכה ותהי לאחי כי מיהוה היתה לו׃ </p>
<p id="v16"><sup><small>16</small></sup>  ועתה שׁאלה אחת אנכי שׁאל מאתך אל־תשׁבי את־פני ותאמר אליו דבר׃ </p>
<p id="v17"><sup><small>17</small></sup>  ויאמר אמרי־נא לשׁלמה המלך כי לא־ישׁיב את־פניך ויתן־לי את־אבישׁג השׁונמית לאשׁה׃ </p>
<p id="v18"><sup><small>18</small></sup>  ותאמר בת־שׁבע טוב אנכי אדבר עליך אל־המלך׃ </p>
<p id="v19"><sup><small>19</small></sup>  ותבא בת־שׁבע אל־המלך שׁלמה לדבר־לו על־אדניהו ויקם המלך לקראתה וישׁתחו לה וישׁב על־כסאו וישׂם כסא לאם המלך ותשׁב לימינו׃ </p>
<p id="v20"><sup><small>20</small></sup>  ותאמר שׁאלה אחת קטנה אנכי שׁאלת מאתך אל־תשׁב את־פני ויאמר־לה המלך שׁאלי אמי כי לא־אשׁיב את־פניך׃ </p>
<p id="v21"><sup><small>21</small></sup>  ותאמר יתן את־אבישׁג השׁנמית לאדניהו אחיך לאשׁה׃ </p>
<p id="v22"><sup><small>22</small></sup>  ויען המלך שׁלמה ויאמר לאמו ולמה את שׁאלת את־אבישׁג השׁנמית לאדניהו ושׁאלי־לו את־המלוכה כי הוא אחי הגדול ממני ולו ולאביתר הכהן וליואב בן־צרויה׃ </p>
<p id="v23"><sup><small>23</small></sup>  וישׁבע המלך שׁלמה ביהוה לאמר כה יעשׂה־לי אלהים וכה יוסיף כי בנפשׁו דבר אדניהו את־הדבר הזה׃ </p>
<p id="v24"><sup><small>24</small></sup>  ועתה חי־יהוה אשׁר הכינני ויושׁיביני על־כסא דוד אבי ואשׁר עשׂה־לי בית כאשׁר דבר כי היום יומת אדניהו׃ </p>
<p id="v25"><sup><small>25</small></sup>  וישׁלח המלך שׁלמה ביד בניהו בן־יהוידע ויפגע־בו וימת׃ </p>
<p id="v26"><sup><small>26</small></sup>  ולאביתר הכהן אמר המלך ענתת לך על־שׂדיך כי אישׁ מות אתה וביום הזה לא אמיתך כי־נשׂאת את־ארון אדני יהוה לפני דוד אבי וכי התענית בכל אשׁר־התענה אבי׃ </p>
<p id="v27"><sup><small>27</small></sup>  ויגרשׁ שׁלמה את־אביתר מהיות כהן ליהוה למלא את־דבר יהוה אשׁר דבר על־בית עלי בשׁלה׃ </p>
<p id="v28"><sup><small>28</small></sup>  והשׁמעה באה עד־יואב כי יואב נטה אחרי אדניה ואחרי אבשׁלום לא נטה וינס יואב אל־אהל יהוה ויחזק בקרנות המזבח׃ </p>
<p id="v29"><sup><small>29</small></sup>  ויגד למלך שׁלמה כי נס יואב אל־אהל יהוה והנה אצל המזבח וישׁלח שׁלמה את־בניהו בן־יהוידע לאמר לך פגע־בו׃ </p>
<p id="v30"><sup><small>30</small></sup>  ויבא בניהו אל־אהל יהוה ויאמר אליו כה־אמר המלך צא ויאמר לא כי פה אמות וישׁב בניהו את־המלך דבר לאמר כה־דבר יואב וכה ענני׃ </p>
<p id="v31"><sup><small>31</small></sup>  ויאמר לו המלך עשׂה כאשׁר דבר ופגע־בו וקברתו והסירת דמי חנם אשׁר שׁפך יואב מעלי ומעל בית אבי׃ </p>
<p id="v32"><sup><small>32</small></sup>  והשׁיב יהוה את־דמו על־ראשׁו אשׁר פגע בשׁני־אנשׁים צדקים וטבים ממנו ויהרגם בחרב ואבי דוד לא ידע את־אבנר בן־נר שׂר־צבא ישׂראל ואת־עמשׂא בן־יתר שׂר־צבא יהודה׃ </p>
<p id="v33"><sup><small>33</small></sup>  ושׁבו דמיהם בראשׁ יואב ובראשׁ זרעו לעלם ולדוד ולזרעו ולביתו ולכסאו יהיה שׁלום עד־עולם מעם יהוה׃ </p>
<p id="v34"><sup><small>34</small></sup>  ויעל בניהו בן־יהוידע ויפגע־בו וימתהו ויקבר בביתו במדבר׃ </p>
<p id="v35"><sup><small>35</small></sup>  ויתן המלך את־בניהו בן־יהוידע תחתיו על־הצבא ואת־צדוק הכהן נתן המלך תחת אביתר׃ </p>
<p id="v36"><sup><small>36</small></sup>  וישׁלח המלך ויקרא לשׁמעי ויאמר לו בנה־לך בית בירושׁלם וישׁבת שׁם ולא־תצא משׁם אנה ואנה׃ </p>
<p id="v37"><sup><small>37</small></sup>  והיה ביום צאתך ועברת את־נחל קדרון ידע תדע כי מות תמות דמך יהיה בראשׁך׃ </p>
<p id="v38"><sup><small>38</small></sup>  ויאמר שׁמעי למלך טוב הדבר כאשׁר דבר אדני המלך כן יעשׂה עבדך וישׁב שׁמעי בירושׁלם ימים רבים׃ </p>
<p id="v39"><sup><small>39</small></sup>  ויהי מקץ שׁלשׁ שׁנים ויברחו שׁני־עבדים לשׁמעי אל־אכישׁ בן־מעכה מלך גת ויגידו לשׁמעי לאמר הנה עבדיך בגת׃ </p>
<p id="v40"><sup><small>40</small></sup>  ויקם שׁמעי ויחבשׁ את־חמרו וילך גתה אל־אכישׁ לבקשׁ את־עבדיו וילך שׁמעי ויבא את־עבדיו מגת׃ </p>
<p id="v41"><sup><small>41</small></sup>  ויגד לשׁלמה כי־הלך שׁמעי מירושׁלם גת וישׁב׃ </p>
<p id="v42"><sup><small>42</small></sup>  וישׁלח המלך ויקרא לשׁמעי ויאמר אליו הלוא השׁבעתיך ביהוה ואעד בך לאמר ביום צאתך והלכת אנה ואנה ידע תדע כי מות תמות ותאמר אלי טוב הדבר שׁמעתי׃ </p>
<p id="v43"><sup><small>43</small></sup>  ומדוע לא שׁמרת את שׁבעת יהוה ואת־המצוה אשׁר־צויתי עליך׃ </p>
<p id="v44"><sup><small>44</small></sup>  ויאמר המלך אל־שׁמעי אתה ידעת את כל־הרעה אשׁר ידע לבבך אשׁר עשׂית לדוד אבי והשׁיב יהוה את־רעתך בראשׁך׃ </p>
<p id="v45"><sup><small>45</small></sup>  והמלך שׁלמה ברוך וכסא דוד יהיה נכון לפני יהוה עד־עולם׃ </p>
<p id="v46"><sup><small>46</small></sup>  ויצו המלך את־בניהו בן־יהוידע ויצא ויפגע־בו וימת והממלכה נכונה ביד־שׁלמה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Kings/1">מלכים א׳ - פֶּרֶק 1</a></td>
        <td><a href="/he/Bible/1_Kings/Index">אינדקס</a></td>
        <td><a href="/he/Bible/1_Kings/3">מלכים א׳ - פֶּרֶק 3</a></td>
      </tr>
    </tbody>
  </table>
</figure>
