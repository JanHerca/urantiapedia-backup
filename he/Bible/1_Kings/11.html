<!--
title: מלכים א׳ - פֶּרֶק 11
description: 
published: true
date: 2023-11-8T20:31:8Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/10">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 10</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/12">
          <span class="pr-2">מלכים א׳ - פֶּרֶק 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  והמלך שׁלמה אהב נשׁים נכריות רבות ואת־בת־פרעה מואביות עמניות אדמית צדנית חתית׃ </p>
<p id="v2"><sup><small>2</small></sup>  מן־הגוים אשׁר אמר־יהוה אל־בני ישׂראל לא־תבאו בהם והם לא־יבאו בכם אכן יטו את־לבבכם אחרי אלהיהם בהם דבק שׁלמה לאהבה׃ </p>
<p id="v3"><sup><small>3</small></sup>  ויהי־לו נשׁים שׂרות שׁבע מאות ופלגשׁים שׁלשׁ מאות ויטו נשׁיו את־לבו׃ <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  ויהי לעת זקנת שׁלמה נשׁיו הטו את־לבבו אחרי אלהים אחרים ולא־היה לבבו שׁלם עם־יהוה אלהיו כלבב דויד אביו׃ </p>
<p id="v5"><sup><small>5</small></sup>  וילך שׁלמה אחרי עשׁתרת אלהי צדנים ואחרי מלכם שׁקץ עמנים׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v6"><sup><small>6</small></sup>  ויעשׂ שׁלמה הרע בעיני יהוה ולא מלא אחרי יהוה כדוד אביו׃ </p>
<p id="v7"><sup><small>7</small></sup>  אז יבנה שׁלמה במה לכמושׁ שׁקץ מואב בהר אשׁר על־פני ירושׁלם ולמלך שׁקץ בני עמון׃ </p>
<p id="v8"><sup><small>8</small></sup>  וכן עשׂה לכל־נשׁיו הנכריות מקטירות ומזבחות לאלהיהן׃ </p>
<p id="v9"><sup><small>9</small></sup>  ויתאנף יהוה בשׁלמה כי־נטה לבבו מעם יהוה אלהי ישׂראל הנראה אליו פעמים׃ </p>
<p id="v10"><sup><small>10</small></sup>  וצוה אליו על־הדבר הזה לבלתי־לכת אחרי אלהים אחרים ולא שׁמר את אשׁר־צוה יהוה׃ </p>
<p id="v11"><sup><small>11</small></sup>  ויאמר יהוה לשׁלמה יען אשׁר היתה־זאת עמך ולא שׁמרת בריתי וחקתי אשׁר צויתי עליך קרע אקרע את־הממלכה מעליך ונתתיה לעבדך׃ </p>
<p id="v12"><sup><small>12</small></sup>  אך־בימיך לא אעשׂנה למען דוד אביך מיד בנך אקרענה׃ </p>
<p id="v13"><sup><small>13</small></sup>  רק את־כל־הממלכה לא אקרע שׁבט אחד אתן לבנך למען דוד עבדי ולמען ירושׁלם אשׁר בחרתי׃ </p>
<p id="v14"><sup><small>14</small></sup>  ויקם יהוה שׂטן לשׁלמה את הדד האדמי מזרע המלך הוא באדום׃ </p>
<p id="v15"><sup><small>15</small></sup>  ויהי בהיות דוד את־אדום בעלות יואב שׂר הצבא לקבר את־החללים ויך כל־זכר באדום׃ </p>
<p id="v16"><sup><small>16</small></sup>  כי שׁשׁת חדשׁים ישׁב־שׁם יואב וכל־ישׂראל עד־הכרית כל־זכר באדום׃ </p>
<p id="v17"><sup><small>17</small></sup>  ויברח אדד הוא ואנשׁים אדמיים מעבדי אביו אתו לבוא מצרים והדד נער קטן׃ </p>
<p id="v18"><sup><small>18</small></sup>  ויקמו ממדין ויבאו פארן ויקחו אנשׁים עמם מפארן ויבאו מצרים אל־פרעה מלך־מצרים ויתן־לו בית ולחם אמר לו וארץ נתן לו׃ </p>
<p id="v19"><sup><small>19</small></sup>  וימצא הדד חן בעיני פרעה מאד ויתן־לו אשׁה את־אחות אשׁתו אחות תחפניס הגבירה׃ </p>
<p id="v20"><sup><small>20</small></sup>  ותלד לו אחות תחפניס את גנבת בנו ותגמלהו תחפנס בתוך בית פרעה ויהי גנבת בית פרעה בתוך בני פרעה׃ </p>
<p id="v21"><sup><small>21</small></sup>  והדד שׁמע במצרים כי־שׁכב דוד עם־אבתיו וכי־מת יואב שׂר־הצבא ויאמר הדד אל־פרעה שׁלחני ואלך אל־ארצי׃ </p>
<p id="v22"><sup><small>22</small></sup>  ויאמר לו פרעה כי מה־אתה חסר עמי והנך מבקשׁ ללכת אל־ארצך ויאמר לא כי שׁלח תשׁלחני׃ </p>
<p id="v23"><sup><small>23</small></sup>  ויקם אלהים לו שׂטן את־רזון בן־אלידע אשׁר ברח מאת הדדעזר מלך־צובה אדניו׃ </p>
<p id="v24"><sup><small>24</small></sup>  ויקבץ עליו אנשׁים ויהי שׂר־גדוד בהרג דוד אתם וילכו דמשׂק וישׁבו בה וימלכו בדמשׂק׃ </p>
<p id="v25"><sup><small>25</small></sup>  ויהי שׂטן לישׂראל כל־ימי שׁלמה ואת־הרעה אשׁר הדד ויקץ בישׂראל וימלך על־ארם׃ </p>
<p id="v26"><sup><small>26</small></sup>  וירבעם בן־נבט אפרתי מן־הצרדה ושׁם אמו צרועה אשׁה אלמנה עבד לשׁלמה וירם יד במלך׃ </p>
<p id="v27"><sup><small>27</small></sup>  וזה הדבר אשׁר־הרים יד במלך שׁלמה בנה את־המלוא סגר את־פרץ עיר דוד אביו׃ </p>
<p id="v28"><sup><small>28</small></sup>  והאישׁ ירבעם גבור חיל וירא שׁלמה את־הנער כי־עשׂה מלאכה הוא ויפקד אתו לכל־סבל בית יוסף׃ </p>
<p id="v29"><sup><small>29</small></sup>  ויהי בעת ההיא וירבעם יצא מירושׁלם וימצא אתו אחיה השׁילני הנביא בדרך והוא מתכסה בשׂלמה חדשׁה ושׁניהם לבדם בשׂדה׃ </p>
<p id="v30"><sup><small>30</small></sup>  ויתפשׂ אחיה בשׂלמה החדשׁה אשׁר עליו ויקרעה שׁנים עשׂר קרעים׃ </p>
<p id="v31"><sup><small>31</small></sup>  ויאמר לירבעם קח־לך עשׂרה קרעים כי כה אמר יהוה אלהי ישׂראל הנני קרע את־הממלכה מיד שׁלמה ונתתי לך את עשׂרה השׁבטים׃ </p>
<p id="v32"><sup><small>32</small></sup>  והשׁבט האחד יהיה־לו למען עבדי דוד ולמען ירושׁלם העיר אשׁר בחרתי בה מכל שׁבטי ישׂראל׃ </p>
<p id="v33"><sup><small>33</small></sup>  יען אשׁר עזבוני וישׁתחוו לעשׁתרת אלהי צדנין לכמושׁ אלהי מואב ולמלכם אלהי בני־עמון ולא־הלכו בדרכי לעשׂות הישׁר בעיני וחקתי ומשׁפטי כדוד אביו׃ </p>
<p id="v34"><sup><small>34</small></sup>  ולא־אקח את־כל־הממלכה מידו כי נשׂיא אשׁתנו כל ימי חייו למען דוד עבדי אשׁר בחרתי אתו אשׁר שׁמר מצותי וחקתי׃ </p>
<p id="v35"><sup><small>35</small></sup>  ולקחתי המלוכה מיד בנו ונתתיה לך את עשׂרת השׁבטים׃ </p>
<p id="v36"><sup><small>36</small></sup>  ולבנו אתן שׁבט־אחד למען היות־ניר לדויד־עבדי כל־הימים לפני בירושׁלם העיר אשׁר בחרתי לי לשׂום שׁמי שׁם׃ </p>
<p id="v37"><sup><small>37</small></sup>  ואתך אקח ומלכת בכל אשׁר־תאוה נפשׁך והיית מלך על־ישׂראל׃ </p>
<p id="v38"><sup><small>38</small></sup>  והיה אם־תשׁמע את־כל־אשׁר אצוך והלכת בדרכי ועשׂית הישׁר בעיני לשׁמור חקותי ומצותי כאשׁר עשׂה דוד עבדי והייתי עמך ובניתי לך בית־נאמן כאשׁר בניתי לדוד ונתתי לך את־ישׂראל׃ </p>
<p id="v39"><sup><small>39</small></sup>  ואענה את־זרע דוד למען זאת אך לא כל־הימים׃ </p>
<p id="v40"><sup><small>40</small></sup>  ויבקשׁ שׁלמה להמית את־ירבעם ויקם ירבעם ויברח מצרים אל־שׁישׁק מלך־מצרים ויהי במצרים עד־מות שׁלמה׃ </p>
<p id="v41"><sup><small>41</small></sup>  ויתר דברי שׁלמה וכל־אשׁר עשׂה וחכמתו הלוא־הם כתבים על־ספר דברי שׁלמה׃ </p>
<p id="v42"><sup><small>42</small></sup>  והימים אשׁר מלך שׁלמה בירושׁלם על־כל־ישׂראל ארבעים שׁנה׃ </p>
<p id="v43"><sup><small>43</small></sup>  וישׁכב שׁלמה עם־אבתיו ויקבר בעיר דוד אביו וימלך רחבעם בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/10">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 10</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/12">
          <span class="pr-2">מלכים א׳ - פֶּרֶק 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 11:3 <i>הרמון שלמה</i>: <a href="/he/The_Urantia_Book/97#p9_16">או 97:9.16</a>. </li>
  <li id="fn2"><a href="#cite2">↑</a> 11:5,7,33 <i>"אלים" עשתורת ומילקום</i>: <a href="/he/The_Urantia_Book/95#p1_3">או 95:1.3</a>. </li>
  <li id="fn3"><a href="#cite3">↑</a> 11:5,33 <i>עשתורת</i>: <a href="/he/The_Urantia_Book/95#p1_7">או 95:1.7</a>. </li>
</ol>
</div>
