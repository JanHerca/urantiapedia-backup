<!--
title: מלכים א׳ - פֶּרֶק 20
description: 
published: true
date: 2023-11-8T20:31:8Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/19">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 19</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/21">
          <span class="pr-2">מלכים א׳ - פֶּרֶק 21</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ובן־הדד מלך־ארם קבץ את־כל־חילו ושׁלשׁים ושׁנים מלך אתו וסוס ורכב ויעל ויצר על־שׁמרון וילחם בה׃ </p>
<p id="v2"><sup><small>2</small></sup>  וישׁלח מלאכים אל־אחאב מלך־ישׂראל העירה׃ </p>
<p id="v3"><sup><small>3</small></sup>  ויאמר לו כה אמר בן־הדד כספך וזהבך לי־הוא ונשׁיך ובניך הטובים לי־הם׃ </p>
<p id="v4"><sup><small>4</small></sup>  ויען מלך־ישׂראל ויאמר כדברך אדני המלך לך אני וכל־אשׁר־לי׃ </p>
<p id="v5"><sup><small>5</small></sup>  וישׁבו המלאכים ויאמרו כה־אמר בן־הדד לאמר כי־שׁלחתי אליך לאמר כספך וזהבך ונשׁיך ובניך לי תתן׃ </p>
<p id="v6"><sup><small>6</small></sup>  כי אם־כעת מחר אשׁלח את־עבדי אליך וחפשׂו את־ביתך ואת בתי עבדיך והיה כל־מחמד עיניך ישׂימו בידם ולקחו׃ </p>
<p id="v7"><sup><small>7</small></sup>  ויקרא מלך־ישׂראל לכל־זקני הארץ ויאמר דעו־נא וראו כי רעה זה מבקשׁ כי־שׁלח אלי לנשׁי ולבני ולכספי ולזהבי ולא מנעתי ממנו׃ </p>
<p id="v8"><sup><small>8</small></sup>  ויאמרו אליו כל־הזקנים וכל־העם אל־תשׁמע ולוא תאבה׃ </p>
<p id="v9"><sup><small>9</small></sup>  ויאמר למלאכי בן־הדד אמרו לאדני המלך כל אשׁר־שׁלחת אל־עבדך בראשׁנה אעשׂה והדבר הזה לא אוכל לעשׂות וילכו המלאכים וישׁבהו דבר׃ </p>
<p id="v10"><sup><small>10</small></sup>  וישׁלח אליו בן־הדד ויאמר כה־יעשׂון לי אלהים וכה יוספו אם־ישׂפק עפר שׁמרון לשׁעלים לכל־העם אשׁר ברגלי׃ </p>
<p id="v11"><sup><small>11</small></sup>  ויען מלך־ישׂראל ויאמר דברו אל־יתהלל חגר כמפתח׃ </p>
<p id="v12"><sup><small>12</small></sup>  ויהי כשׁמע את־הדבר הזה והוא שׁתה הוא והמלכים בסכות ויאמר אל־עבדיו שׂימו וישׂימו על־העיר׃ </p>
<p id="v13"><sup><small>13</small></sup>  והנה נביא אחד נגשׁ אל־אחאב מלך־ישׂראל ויאמר כה אמר יהוה הראית את כל־ההמון הגדול הזה הנני נתנו בידך היום וידעת כי־אני יהוה׃ </p>
<p id="v14"><sup><small>14</small></sup>  ויאמר אחאב במי ויאמר כה־אמר יהוה בנערי שׂרי המדינות ויאמר מי־יאסר המלחמה ויאמר אתה׃ </p>
<p id="v15"><sup><small>15</small></sup>  ויפקד את־נערי שׂרי המדינות ויהיו מאתים שׁנים ושׁלשׁים ואחריהם פקד את־כל־העם כל־בני ישׂראל שׁבעת אלפים׃ </p>
<p id="v16"><sup><small>16</small></sup>  ויצאו בצהרים ובן־הדד שׁתה שׁכור בסכות הוא והמלכים שׁלשׁים־ושׁנים מלך עזר אתו׃ </p>
<p id="v17"><sup><small>17</small></sup>  ויצאו נערי שׂרי המדינות בראשׁנה וישׁלח בן־הדד ויגידו לו לאמר אנשׁים יצאו משׁמרון׃ </p>
<p id="v18"><sup><small>18</small></sup>  ויאמר אם־לשׁלום יצאו תפשׂום חיים ואם למלחמה יצאו חיים תפשׂום׃ </p>
<p id="v19"><sup><small>19</small></sup>  ואלה יצאו מן־העיר נערי שׂרי המדינות והחיל אשׁר אחריהם׃ </p>
<p id="v20"><sup><small>20</small></sup>  ויכו אישׁ אישׁו וינסו ארם וירדפם ישׂראל וימלט בן־הדד מלך ארם על־סוס ופרשׁים׃ </p>
<p id="v21"><sup><small>21</small></sup>  ויצא מלך ישׂראל ויך את־הסוס ואת־הרכב והכה בארם מכה גדולה׃ </p>
<p id="v22"><sup><small>22</small></sup>  ויגשׁ הנביא אל־מלך ישׂראל ויאמר לו לך התחזק ודע וראה את אשׁר־תעשׂה כי לתשׁובת השׁנה מלך ארם עלה עליך׃ </p>
<p id="v23"><sup><small>23</small></sup>  ועבדי מלך־ארם אמרו אליו אלהי הרים אלהיהם על־כן חזקו ממנו ואולם נלחם אתם במישׁור אם־לא נחזק מהם׃ <sup id="cite1"><a href="#fn1">[1]</a></sup></p>
<p id="v24"><sup><small>24</small></sup>  ואת־הדבר הזה עשׂה הסר המלכים אישׁ ממקמו ושׂים פחות תחתיהם׃ </p>
<p id="v25"><sup><small>25</small></sup>  ואתה תמנה־לך חיל כחיל הנפל מאותך וסוס כסוס ורכב כרכב ונלחמה אותם במישׁור אם־לא נחזק מהם וישׁמע לקלם ויעשׂ כן׃ </p>
<p id="v26"><sup><small>26</small></sup>  ויהי לתשׁובת השׁנה ויפקד בן־הדד את־ארם ויעל אפקה למלחמה עם־ישׂראל׃ </p>
<p id="v27"><sup><small>27</small></sup>  ובני ישׂראל התפקדו וכלכלו וילכו לקראתם ויחנו בני־ישׂראל נגדם כשׁני חשׂפי עזים וארם מלאו את־הארץ׃ </p>
<p id="v28"><sup><small>28</small></sup>  ויגשׁ אישׁ האלהים ויאמר אל־מלך ישׂראל ויאמר כה־אמר יהוה יען אשׁר אמרו ארם אלהי הרים יהוה ולא־אלהי עמקים הוא ונתתי את־כל־ההמון הגדול הזה בידך וידעתם כי־אני יהוה׃ </p>
<p id="v29"><sup><small>29</small></sup>  ויחנו אלה נכח אלה שׁבעת ימים ויהי ביום השׁביעי ותקרב המלחמה ויכו בני־ישׂראל את־ארם מאה־אלף רגלי ביום אחד׃ </p>
<p id="v30"><sup><small>30</small></sup>  וינסו הנותרים אפקה אל־העיר ותפל החומה על־עשׂרים ושׁבעה אלף אישׁ הנותרים ובן־הדד נס ויבא אל־העיר חדר בחדר׃ </p>
<p id="v31"><sup><small>31</small></sup>  ויאמרו אליו עבדיו הנה־נא שׁמענו כי מלכי בית ישׂראל כי־מלכי חסד הם נשׂימה נא שׂקים במתנינו וחבלים בראשׁנו ונצא אל־מלך ישׂראל אולי יחיה את־נפשׁך׃ </p>
<p id="v32"><sup><small>32</small></sup>  ויחגרו שׂקים במתניהם וחבלים בראשׁיהם ויבאו אל־מלך ישׂראל ויאמרו עבדך בן־הדד אמר תחי־נא נפשׁי ויאמר העודנו חי אחי הוא׃ </p>
<p id="v33"><sup><small>33</small></sup>  והאנשׁים ינחשׁו וימהרו ויחלטו הממנו ויאמרו אחיך בן־הדד ויאמר באו קחהו ויצא אליו בן־הדד ויעלהו על־המרכבה׃ </p>
<p id="v34"><sup><small>34</small></sup>  ויאמר אליו הערים אשׁר־לקח־אבי מאת אביך אשׁיב וחוצות תשׂים לך בדמשׂק כאשׁר־שׂם אבי בשׁמרון ואני בברית אשׁלחך ויכרת־לו ברית וישׁלחהו׃ </p>
<p id="v35"><sup><small>35</small></sup>  ואישׁ אחד מבני הנביאים אמר אל־רעהו בדבר יהוה הכיני נא וימאן האישׁ להכתו׃ </p>
<p id="v36"><sup><small>36</small></sup>  ויאמר לו יען אשׁר לא־שׁמעת בקול יהוה הנך הולך מאתי והכך האריה וילך מאצלו וימצאהו האריה ויכהו׃ </p>
<p id="v37"><sup><small>37</small></sup>  וימצא אישׁ אחר ויאמר הכיני נא ויכהו האישׁ הכה ופצע׃ </p>
<p id="v38"><sup><small>38</small></sup>  וילך הנביא ויעמד למלך על־הדרך ויתחפשׂ באפר על־עיניו׃ </p>
<p id="v39"><sup><small>39</small></sup>  ויהי המלך עבר והוא צעק אל־המלך ויאמר עבדך יצא בקרב־המלחמה והנה־אישׁ סר ויבא אלי אישׁ ויאמר שׁמר את־האישׁ הזה אם־הפקד יפקד והיתה נפשׁך תחת נפשׁו או ככר־כסף תשׁקול׃ </p>
<p id="v40"><sup><small>40</small></sup>  ויהי עבדך עשׂה הנה והנה והוא איננו ויאמר אליו מלך־ישׂראל כן משׁפטך אתה חרצת׃ </p>
<p id="v41"><sup><small>41</small></sup>  וימהר ויסר את־האפר מעל עיניו ויכר אתו מלך ישׂראל כי מהנבאים הוא׃ </p>
<p id="v42"><sup><small>42</small></sup>  ויאמר אליו כה אמר יהוה יען שׁלחת את־אישׁ־חרמי מיד והיתה נפשׁך תחת נפשׁו ועמך תחת עמו׃ </p>
<p id="v43"><sup><small>43</small></sup>  וילך מלך־ישׂראל על־ביתו סר וזעף ויבא שׁמרונה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/19">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 19</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/21">
          <span class="pr-2">מלכים א׳ - פֶּרֶק 21</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 20:23 <i>האלים שלהם הם אלי גבעות</i>: <a href="/he/The_Urantia_Book/96#p1_13">או 96:1.13</a>. </li>
</ol>
</div>
