<!--
title: מלכים א׳ - פֶּרֶק 13
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Kings/12">מלכים א׳ - פֶּרֶק 12</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Kings/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Kings/14">מלכים א׳ - פֶּרֶק 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  והנה אישׁ אלהים בא מיהודה בדבר יהוה אל־בית־אל וירבעם עמד על־המזבח להקטיר׃ </p>
<p id="v2"><sup><small>2</small></sup>  ויקרא על־המזבח בדבר יהוה ויאמר מזבח מזבח כה אמר יהוה הנה־בן נולד לבית־דוד יאשׁיהו שׁמו וזבח עליך את־כהני הבמות המקטרים עליך ועצמות אדם ישׂרפו עליך׃ </p>
<p id="v3"><sup><small>3</small></sup>  ונתן ביום ההוא מופת לאמר זה המופת אשׁר דבר יהוה הנה המזבח נקרע ונשׁפך הדשׁן אשׁר־עליו׃ </p>
<p id="v4"><sup><small>4</small></sup>  ויהי כשׁמע המלך את־דבר אישׁ־האלהים אשׁר קרא על־המזבח בבית־אל וישׁלח ירבעם את־ידו מעל המזבח לאמר תפשׂהו ותיבשׁ ידו אשׁר שׁלח עליו ולא יכל להשׁיבה אליו׃ </p>
<p id="v5"><sup><small>5</small></sup>  והמזבח נקרע וישׁפך הדשׁן מן־המזבח כמופת אשׁר נתן אישׁ האלהים בדבר יהוה׃ </p>
<p id="v6"><sup><small>6</small></sup>  ויען המלך ויאמר אל־אישׁ האלהים חל־נא את־פני יהוה אלהיך והתפלל בעדי ותשׁב ידי אלי ויחל אישׁ־האלהים את־פני יהוה ותשׁב יד־המלך אליו ותהי כבראשׁנה׃ </p>
<p id="v7"><sup><small>7</small></sup>  וידבר המלך אל־אישׁ האלהים באה־אתי הביתה וסעדה ואתנה לך מתת׃ </p>
<p id="v8"><sup><small>8</small></sup>  ויאמר אישׁ־האלהים אל־המלך אם־תתן־לי את־חצי ביתך לא אבא עמך ולא־אכל לחם ולא אשׁתה־מים במקום הזה׃ </p>
<p id="v9"><sup><small>9</small></sup>  כי־כן צוה אתי בדבר יהוה לאמר לא־תאכל לחם ולא תשׁתה־מים ולא תשׁוב בדרך אשׁר הלכת׃ </p>
<p id="v10"><sup><small>10</small></sup>  וילך בדרך אחר ולא־שׁב בדרך אשׁר בא בה אל־בית־אל׃ </p>
<p id="v11"><sup><small>11</small></sup>  ונביא אחד זקן ישׁב בבית־אל ויבוא בנו ויספר־לו את־כל־המעשׂה אשׁר־עשׂה אישׁ־האלהים היום בבית־אל את־הדברים אשׁר דבר אל־המלך ויספרום לאביהם׃ </p>
<p id="v12"><sup><small>12</small></sup>  וידבר אלהם אביהם אי־זה הדרך הלך ויראו בניו את־הדרך אשׁר הלך אישׁ האלהים אשׁר־בא מיהודה׃ </p>
<p id="v13"><sup><small>13</small></sup>  ויאמר אל־בניו חבשׁו־לי החמור ויחבשׁו־לו החמור וירכב עליו׃ </p>
<p id="v14"><sup><small>14</small></sup>  וילך אחרי אישׁ האלהים וימצאהו ישׁב תחת האלה ויאמר אליו האתה אישׁ־האלהים אשׁר־באת מיהודה ויאמר אני׃ </p>
<p id="v15"><sup><small>15</small></sup>  ויאמר אליו לך אתי הביתה ואכל לחם׃ </p>
<p id="v16"><sup><small>16</small></sup>  ויאמר לא אוכל לשׁוב אתך ולבוא אתך ולא־אכל לחם ולא־אשׁתה אתך מים במקום הזה׃ </p>
<p id="v17"><sup><small>17</small></sup>  כי־דבר אלי בדבר יהוה לא־תאכל לחם ולא־תשׁתה שׁם מים לא־תשׁוב ללכת בדרך אשׁר־הלכת בה׃ </p>
<p id="v18"><sup><small>18</small></sup>  ויאמר לו גם־אני נביא כמוך ומלאך דבר אלי בדבר יהוה לאמר השׁבהו אתך אל־ביתך ויאכל לחם וישׁת מים כחשׁ לו׃ </p>
<p id="v19"><sup><small>19</small></sup>  וישׁב אתו ויאכל לחם בביתו וישׁת מים׃ </p>
<p id="v20"><sup><small>20</small></sup>  ויהי הם ישׁבים אל־השׁלחן ויהי דבר־יהוה אל־הנביא אשׁר השׁיבו׃ </p>
<p id="v21"><sup><small>21</small></sup>  ויקרא אל־אישׁ האלהים אשׁר־בא מיהודה לאמר כה אמר יהוה יען כי מרית פי יהוה ולא שׁמרת את־המצוה אשׁר צוך יהוה אלהיך׃ </p>
<p id="v22"><sup><small>22</small></sup>  ותשׁב ותאכל לחם ותשׁת מים במקום אשׁר דבר אליך אל־תאכל לחם ואל־תשׁת מים לא־תבוא נבלתך אל־קבר אבתיך׃ </p>
<p id="v23"><sup><small>23</small></sup>  ויהי אחרי אכלו לחם ואחרי שׁתותו ויחבשׁ־לו החמור לנביא אשׁר השׁיבו׃ </p>
<p id="v24"><sup><small>24</small></sup>  וילך וימצאהו אריה בדרך וימיתהו ותהי נבלתו משׁלכת בדרך והחמור עמד אצלה והאריה עמד אצל הנבלה׃ </p>
<p id="v25"><sup><small>25</small></sup>  והנה אנשׁים עברים ויראו את־הנבלה משׁלכת בדרך ואת־האריה עמד אצל הנבלה ויבאו וידברו בעיר אשׁר הנביא הזקן ישׁב בה׃ </p>
<p id="v26"><sup><small>26</small></sup>  וישׁמע הנביא אשׁר השׁיבו מן־הדרך ויאמר אישׁ האלהים הוא אשׁר מרה את־פי יהוה ויתנהו יהוה לאריה וישׁברהו וימתהו כדבר יהוה אשׁר דבר־לו׃ <sup id="cite1"><a href="#fn1">[1]</a></sup></p>
<p id="v27"><sup><small>27</small></sup>  וידבר אל־בניו לאמר חבשׁו־לי את־החמור ויחבשׁו׃ </p>
<p id="v28"><sup><small>28</small></sup>  וילך וימצא את־נבלתו משׁלכת בדרך וחמור והאריה עמדים אצל הנבלה לא־אכל האריה את־הנבלה ולא שׁבר את־החמור׃ </p>
<p id="v29"><sup><small>29</small></sup>  וישׂא הנביא את־נבלת אישׁ־האלהים וינחהו אל־החמור וישׁיבהו ויבא אל־עיר הנביא הזקן לספד ולקברו׃ </p>
<p id="v30"><sup><small>30</small></sup>  וינח את־נבלתו בקברו ויספדו עליו הוי אחי׃ </p>
<p id="v31"><sup><small>31</small></sup>  ויהי אחרי קברו אתו ויאמר אל־בניו לאמר במותי וקברתם אתי בקבר אשׁר אישׁ האלהים קבור בו אצל עצמתיו הניחו את־עצמתי׃ </p>
<p id="v32"><sup><small>32</small></sup>  כי היה יהיה הדבר אשׁר קרא בדבר יהוה על־המזבח אשׁר בבית־אל ועל כל־בתי הבמות אשׁר בערי שׁמרון׃ </p>
<p id="v33"><sup><small>33</small></sup>  אחר הדבר הזה לא־שׁב ירבעם מדרכו הרעה וישׁב ויעשׂ מקצות העם כהני במות החפץ ימלא את־ידו ויהי כהני במות׃ </p>
<p id="v34"><sup><small>34</small></sup>  ויהי בדבר הזה לחטאת בית ירבעם ולהכחיד ולהשׁמיד מעל פני האדמה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 13:26 <i>"אלוהים אמר"</i>: <a href="/he/The_Urantia_Book/156#p5_4">או 156:5.4</a>. </li>
</ol>
</div>
