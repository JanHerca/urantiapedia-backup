<!--
title: מלכים א׳ - פֶּרֶק 18
description: 
published: true
date: 2023-11-8T20:31:8Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/17">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 17</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/19">
          <span class="pr-2">מלכים א׳ - פֶּרֶק 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי ימים רבים ודבר־יהוה היה אל־אליהו בשׁנה השׁלישׁית לאמר לך הראה אל־אחאב ואתנה מטר על־פני האדמה׃ </p>
<p id="v2"><sup><small>2</small></sup>  וילך אליהו להראות אל־אחאב והרעב חזק בשׁמרון׃ </p>
<p id="v3"><sup><small>3</small></sup>  ויקרא אחאב אל־עבדיהו אשׁר על־הבית ועבדיהו היה ירא את־יהוה מאד׃ </p>
<p id="v4"><sup><small>4</small></sup>  ויהי בהכרית איזבל את נביאי יהוה ויקח עבדיהו מאה נבאים ויחביאם חמשׁים אישׁ במערה וכלכלם לחם ומים׃ </p>
<p id="v5"><sup><small>5</small></sup>  ויאמר אחאב אל־עבדיהו לך בארץ אל־כל־מעיני המים ואל כל־הנחלים אולי נמצא חציר ונחיה סוס ופרד ולוא נכרית מהבהמה׃ </p>
<p id="v6"><sup><small>6</small></sup>  ויחלקו להם את־הארץ לעבר־בה אחאב הלך בדרך אחד לבדו ועבדיהו הלך בדרך־אחד לבדו׃ </p>
<p id="v7"><sup><small>7</small></sup>  ויהי עבדיהו בדרך והנה אליהו לקראתו ויכרהו ויפל על־פניו ויאמר האתה זה אדני אליהו׃ </p>
<p id="v8"><sup><small>8</small></sup>  ויאמר לו אני לך אמר לאדניך הנה אליהו׃ </p>
<p id="v9"><sup><small>9</small></sup>  ויאמר מה חטאתי כי־אתה נתן את־עבדך ביד־אחאב להמיתני׃ </p>
<p id="v10"><sup><small>10</small></sup>  חי יהוה אלהיך אם־ישׁ־גוי וממלכה אשׁר לא־שׁלח אדני שׁם לבקשׁך ואמרו אין והשׁביע את־הממלכה ואת־הגוי כי לא ימצאכה׃ </p>
<p id="v11"><sup><small>11</small></sup>  ועתה אתה אמר לך אמר לאדניך הנה אליהו׃ </p>
<p id="v12"><sup><small>12</small></sup>  והיה אני אלך מאתך ורוח יהוה ישׂאך על אשׁר לא־אדע ובאתי להגיד לאחאב ולא ימצאך והרגני ועבדך ירא את־יהוה מנערי׃ </p>
<p id="v13"><sup><small>13</small></sup>  הלא־הגד לאדני את אשׁר־עשׂיתי בהרג איזבל את נביאי יהוה ואחבא מנביאי יהוה מאה אישׁ חמשׁים חמשׁים אישׁ במערה ואכלכלם לחם ומים׃ </p>
<p id="v14"><sup><small>14</small></sup>  ועתה אתה אמר לך אמר לאדניך הנה אליהו והרגני׃ </p>
<p id="v15"><sup><small>15</small></sup>  ויאמר אליהו חי יהוה צבאות אשׁר עמדתי לפניו כי היום אראה אליו׃ <sup id="cite1"><a href="#fn1">[1]</a></sup></p>
<p id="v16"><sup><small>16</small></sup>  וילך עבדיהו לקראת אחאב ויגד־לו וילך אחאב לקראת אליהו׃ </p>
<p id="v17"><sup><small>17</small></sup>  ויהי כראות אחאב את־אליהו ויאמר אחאב אליו האתה זה עכר ישׂראל׃ <sup id="cite2"><a href="#fn2">[2]</a></sup></p>
<p id="v18"><sup><small>18</small></sup>  ויאמר לא עכרתי את־ישׂראל כי אם־אתה ובית אביך בעזבכם את־מצות יהוה ותלך אחרי הבעלים׃ </p>
<p id="v19"><sup><small>19</small></sup>  ועתה שׁלח קבץ אלי את־כל־ישׂראל אל־הר הכרמל ואת־נביאי הבעל ארבע מאות וחמשׁים ונביאי האשׁרה ארבע מאות אכלי שׁלחן איזבל׃ </p>
<p id="v20"><sup><small>20</small></sup>  וישׁלח אחאב בכל־בני ישׂראל ויקבץ את־הנביאים אל־הר הכרמל׃ </p>
<p id="v21"><sup><small>21</small></sup>  ויגשׁ אליהו אל־כל־העם ויאמר עד־מתי אתם פסחים על־שׁתי הסעפים אם־יהוה האלהים לכו אחריו ואם־הבעל לכו אחריו ולא־ענו העם אתו דבר׃ </p>
<p id="v22"><sup><small>22</small></sup>  ויאמר אליהו אל־העם אני נותרתי נביא ליהוה לבדי ונביאי הבעל ארבע־מאות וחמשׁים אישׁ׃ </p>
<p id="v23"><sup><small>23</small></sup>  ויתנו־לנו שׁנים פרים ויבחרו להם הפר האחד וינתחהו וישׂימו על־העצים ואשׁ לא ישׂימו ואני אעשׂה את־הפר האחד ונתתי על־העצים ואשׁ לא אשׂים׃ </p>
<p id="v24"><sup><small>24</small></sup>  וקראתם בשׁם אלהיכם ואני אקרא בשׁם־יהוה והיה האלהים אשׁר־יענה באשׁ הוא האלהים ויען כל־העם ויאמרו טוב הדבר׃ </p>
<p id="v25"><sup><small>25</small></sup>  ויאמר אליהו לנביאי הבעל בחרו לכם הפר האחד ועשׂו ראשׁנה כי אתם הרבים וקראו בשׁם אלהיכם ואשׁ לא תשׂימו׃ </p>
<p id="v26"><sup><small>26</small></sup>  ויקחו את־הפר אשׁר־נתן להם ויעשׂו ויקראו בשׁם־הבעל מהבקר ועד־הצהרים לאמר הבעל עננו ואין קול ואין ענה ויפסחו על־המזבח אשׁר עשׂה׃ </p>
<p id="v27"><sup><small>27</small></sup>  ויהי בצהרים ויהתל בהם אליהו ויאמר קראו בקול־גדול כי־אלהים הוא כי שׂיח וכי־שׂיג לו וכי־דרך לו אולי ישׁן הוא ויקץ׃ </p>
<p id="v28"><sup><small>28</small></sup>  ויקראו בקול גדול ויתגדדו כמשׁפטם בחרבות וברמחים עד־שׁפך־דם עליהם׃ </p>
<p id="v29"><sup><small>29</small></sup>  ויהי כעבר הצהרים ויתנבאו עד לעלות המנחה ואין־קול ואין־ענה ואין קשׁב׃ </p>
<p id="v30"><sup><small>30</small></sup>  ויאמר אליהו לכל־העם גשׁו אלי ויגשׁו כל־העם אליו וירפא את־מזבח יהוה ההרוס׃ </p>
<p id="v31"><sup><small>31</small></sup>  ויקח אליהו שׁתים עשׂרה אבנים כמספר שׁבטי בני־יעקב אשׁר היה דבר־יהוה אליו לאמר ישׂראל יהיה שׁמך׃ </p>
<p id="v32"><sup><small>32</small></sup>  ויבנה את־האבנים מזבח בשׁם יהוה ויעשׂ תעלה כבית סאתים זרע סביב למזבח׃ </p>
<p id="v33"><sup><small>33</small></sup>  ויערך את־העצים וינתח את־הפר וישׂם על־העצים׃ </p>
<p id="v34"><sup><small>34</small></sup>  ויאמר מלאו ארבעה כדים מים ויצקו על־העלה ועל־העצים ויאמר שׁנו וישׁנו ויאמר שׁלשׁו וישׁלשׁו׃ </p>
<p id="v35"><sup><small>35</small></sup>  וילכו המים סביב למזבח וגם את־התעלה מלא־מים׃ </p>
<p id="v36"><sup><small>36</small></sup>  ויהי בעלות המנחה ויגשׁ אליהו הנביא ויאמר יהוה אלהי אברהם יצחק וישׂראל היום יודע כי־אתה אלהים בישׂראל ואני עבדך ובדבריך עשׂיתי את כל־הדברים האלה׃ </p>
<p id="v37"><sup><small>37</small></sup>  ענני יהוה ענני וידעו העם הזה כי־אתה יהוה האלהים ואתה הסבת את־לבם אחרנית׃ </p>
<p id="v38"><sup><small>38</small></sup>  ותפל אשׁ־יהוה ותאכל את־העלה ואת־העצים ואת־האבנים ואת־העפר ואת־המים אשׁר־בתעלה לחכה׃ <sup id="cite3"><a href="#fn3">[3]</a></sup></p>
<p id="v39"><sup><small>39</small></sup>  וירא כל־העם ויפלו על־פניהם ויאמרו יהוה הוא האלהים יהוה הוא האלהים׃ </p>
<p id="v40"><sup><small>40</small></sup>  ויאמר אליהו להם תפשׂו את־נביאי הבעל אישׁ אל־ימלט מהם ויתפשׂום ויורדם אליהו אל־נחל קישׁון וישׁחטם שׁם׃ <sup id="cite4"><a href="#fn4">[4]</a></sup></p>
<p id="v41"><sup><small>41</small></sup>  ויאמר אליהו לאחאב עלה אכל ושׁתה כי־קול המון הגשׁם׃ </p>
<p id="v42"><sup><small>42</small></sup>  ויעלה אחאב לאכל ולשׁתות ואליהו עלה אל־ראשׁ הכרמל ויגהר ארצה וישׂם פניו בין ברכו׃ </p>
<p id="v43"><sup><small>43</small></sup>  ויאמר אל־נערו עלה־נא הבט דרך־ים ויעל ויבט ויאמר אין מאומה ויאמר שׁב שׁבע פעמים׃ </p>
<p id="v44"><sup><small>44</small></sup>  ויהי בשׁבעית ויאמר הנה־עב קטנה ככף־אישׁ עלה מים ויאמר עלה אמר אל־אחאב אסר ורד ולא יעצרכה הגשׁם׃ </p>
<p id="v45"><sup><small>45</small></sup>  ויהי עד־כה ועד־כה והשׁמים התקדרו עבים ורוח ויהי גשׁם גדול וירכב אחאב וילך יזרעאלה׃ </p>
<p id="v46"><sup><small>46</small></sup>  ויד־יהוה היתה אל־אליהו וישׁנס מתניו וירץ לפני אחאב עד־באכה יזרעאלה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Kings/17">
          <span class="mdi mdi-arrow-left-drop-circle"></span><span class="pl-2">מלכים א׳ - פֶּרֶק 17</span>
        </a>
        </td>
        <td>
        <a href="/he/Bible/1_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Kings/19">
          <span class="pr-2">מלכים א׳ - פֶּרֶק 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 18:15 <i>לא עוד אדון הצבאות</i>: <a href="/he/The_Urantia_Book/194#p3_11">או 194:3.11</a>. </li>
  <li id="fn2"><a href="#cite2">↑</a> 18:17-40 <i>יהוה נ' הבעל</i>: <a href="/he/The_Urantia_Book/97#p3_5">או 97:3.5</a>. </li>
  <li id="fn3"><a href="#cite3">↑</a> 18:38 <i>אש מאלים</i>: <a href="/he/The_Urantia_Book/69#p6_6">או 69:6.6</a>. </li>
  <li id="fn4"><a href="#cite4">↑</a> 18:40 <i>אויב הבעל</i>: <a href="/he/The_Urantia_Book/97#p2_1">או 97:2.1</a>. </li>
</ol>
</div>
