<!--
title: מלכים א׳ - פֶּרֶק 6
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Kings/5">מלכים א׳ - פֶּרֶק 5</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Kings/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Kings/7">מלכים א׳ - פֶּרֶק 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בשׁמונים שׁנה וארבע מאות שׁנה לצאת בני־ישׂראל מארץ־מצרים בשׁנה הרביעית בחדשׁ זו הוא החדשׁ השׁני למלך שׁלמה על־ישׂראל ויבן הבית ליהוה׃ </p>
<p id="v2"><sup><small>2</small></sup>  והבית אשׁר בנה המלך שׁלמה ליהוה שׁשׁים־אמה ארכו ועשׂרים רחבו ושׁלשׁים אמה קומתו׃ </p>
<p id="v3"><sup><small>3</small></sup>  והאולם על־פני היכל הבית עשׂרים אמה ארכו על־פני רחב הבית עשׂר באמה רחבו על־פני הבית׃ </p>
<p id="v4"><sup><small>4</small></sup>  ויעשׂ לבית חלוני שׁקפים אטמים׃ </p>
<p id="v5"><sup><small>5</small></sup>  ויבן על־קיר הבית יצוע סביב את־קירות הבית סביב להיכל ולדביר ויעשׂ צלעות סביב׃ </p>
<p id="v6"><sup><small>6</small></sup>  היצוע התחתנה חמשׁ באמה רחבה והתיכנה שׁשׁ באמה רחבה והשׁלישׁית שׁבע באמה רחבה כי מגרעות נתן לבית סביב חוצה לבלתי אחז בקירות־הבית׃ </p>
<p id="v7"><sup><small>7</small></sup>  והבית בהבנתו אבן־שׁלמה מסע נבנה ומקבות והגרזן כל־כלי ברזל לא־נשׁמע בבית בהבנתו׃ </p>
<p id="v8"><sup><small>8</small></sup>  פתח הצלע התיכנה אל־כתף הבית הימנית ובלולים יעלו על־התיכנה ומן־התיכנה אל־השׁלשׁים׃ </p>
<p id="v9"><sup><small>9</small></sup>  ויבן את־הבית ויכלהו ויספן את־הבית גבים ושׂדרת בארזים׃ </p>
<p id="v10"><sup><small>10</small></sup>  ויבן את־היצוע על־כל־הבית חמשׁ אמות קומתו ויאחז את־הבית בעצי ארזים׃ </p>
<p id="v11"><sup><small>11</small></sup>  ויהי דבר־יהוה אל־שׁלמה לאמר׃ </p>
<p id="v12"><sup><small>12</small></sup>  הבית הזה אשׁר־אתה בנה אם־תלך בחקתי ואת־משׁפטי תעשׂה ושׁמרת את־כל־מצותי ללכת בהם והקמתי את־דברי אתך אשׁר דברתי אל־דוד אביך׃ </p>
<p id="v13"><sup><small>13</small></sup>  ושׁכנתי בתוך בני ישׂראל ולא אעזב את־עמי ישׂראל׃ <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  ויבן שׁלמה את־הבית ויכלהו׃ </p>
<p id="v15"><sup><small>15</small></sup>  ויבן את־קירות הבית מביתה בצלעות ארזים מקרקע הבית עד־קירות הספן צפה עץ מבית ויצף את־קרקע הבית בצלעות ברושׁים׃ </p>
<p id="v16"><sup><small>16</small></sup>  ויבן את־עשׂרים אמה מירכותי הבית בצלעות ארזים מן־הקרקע עד־הקירות ויבן לו מבית לדביר לקדשׁ הקדשׁים׃ </p>
<p id="v17"><sup><small>17</small></sup>  וארבעים באמה היה הבית הוא ההיכל לפני׃ </p>
<p id="v18"><sup><small>18</small></sup>  וארז אל־הבית פנימה מקלעת פקעים ופטורי צצים הכל ארז אין אבן נראה׃ </p>
<p id="v19"><sup><small>19</small></sup>  ודביר בתוך־הבית מפנימה הכין לתתן שׁם את־ארון ברית יהוה׃ </p>
<p id="v20"><sup><small>20</small></sup>  ולפני הדביר עשׂרים אמה ארך ועשׂרים אמה רחב ועשׂרים אמה קומתו ויצפהו זהב סגור ויצף מזבח ארז׃ </p>
<p id="v21"><sup><small>21</small></sup>  ויצף שׁלמה את־הבית מפנימה זהב סגור ויעבר ברתיקות זהב לפני הדביר ויצפהו זהב׃ </p>
<p id="v22"><sup><small>22</small></sup>  ואת־כל־הבית צפה זהב עד־תם כל־הבית וכל־המזבח אשׁר־לדביר צפה זהב׃ </p>
<p id="v23"><sup><small>23</small></sup>  ויעשׂ בדביר שׁני כרובים עצי־שׁמן עשׂר אמות קומתו׃ </p>
<p id="v24"><sup><small>24</small></sup>  וחמשׁ אמות כנף הכרוב האחת וחמשׁ אמות כנף הכרוב השׁנית עשׂר אמות מקצות כנפיו ועד־קצות כנפיו׃ </p>
<p id="v25"><sup><small>25</small></sup>  ועשׂר באמה הכרוב השׁני מדה אחת וקצב אחד לשׁני הכרבים׃ </p>
<p id="v26"><sup><small>26</small></sup>  קומת הכרוב האחד עשׂר באמה וכן הכרוב השׁני׃ </p>
<p id="v27"><sup><small>27</small></sup>  ויתן את־הכרובים בתוך הבית הפנימי ויפרשׂו את־כנפי הכרבים ותגע כנף־האחד בקיר וכנף הכרוב השׁני נגעת בקיר השׁני וכנפיהם אל־תוך הבית נגעת כנף אל־כנף׃ </p>
<p id="v28"><sup><small>28</small></sup>  ויצף את־הכרובים זהב׃ </p>
<p id="v29"><sup><small>29</small></sup>  ואת כל־קירות הבית מסב קלע פתוחי מקלעות כרובים ותמרת ופטורי צצים מלפנים ולחיצון׃ </p>
<p id="v30"><sup><small>30</small></sup>  ואת־קרקע הבית צפה זהב לפנימה ולחיצון׃ </p>
<p id="v31"><sup><small>31</small></sup>  ואת פתח הדביר עשׂה דלתות עצי־שׁמן האיל מזוזות חמשׁית׃ </p>
<p id="v32"><sup><small>32</small></sup>  ושׁתי דלתות עצי־שׁמן וקלע עליהם מקלעות כרובים ותמרות ופטורי צצים וצפה זהב וירד על־הכרובים ועל־התמרות את־הזהב׃ </p>
<p id="v33"><sup><small>33</small></sup>  וכן עשׂה לפתח ההיכל מזוזות עצי־שׁמן מאת רבעית׃ </p>
<p id="v34"><sup><small>34</small></sup>  ושׁתי דלתות עצי ברושׁים שׁני צלעים הדלת האחת גלילים ושׁני קלעים הדלת השׁנית גלילים׃ </p>
<p id="v35"><sup><small>35</small></sup>  וקלע כרובים ותמרות ופטרי צצים וצפה זהב מישׁר על־המחקה׃ </p>
<p id="v36"><sup><small>36</small></sup>  ויבן את־החצר הפנימית שׁלשׁה טורי גזית וטור כרתת ארזים׃ </p>
<p id="v37"><sup><small>37</small></sup>  בשׁנה הרביעית יסד בית יהוה בירח זו׃ </p>
<p id="v38"><sup><small>38</small></sup>  ובשׁנה האחת עשׂרה בירח בול הוא החדשׁ השׁמיני כלה הבית לכל־דבריו ולכל־משׁפטו ויבנהו שׁבע שׁנים׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 6:13 <i>הוא לא יעזוב</i>: <a href="/he/The_Urantia_Book/3#p1_4">או 3:1.4</a>. </li>
</ol>
</div>
