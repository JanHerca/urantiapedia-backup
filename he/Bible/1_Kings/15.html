<!--
title: מלכים א׳ - פֶּרֶק 15
description: 
published: true
date: 2022-10-6T10:37:18Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Kings/14">מלכים א׳ - פֶּרֶק 14</a></td>
        <td><a href="/he/Bible/1_Kings/Index">אינדקס</a></td>
        <td><a href="/he/Bible/1_Kings/16">מלכים א׳ - פֶּרֶק 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ובשׁנת שׁמנה עשׂרה למלך ירבעם בן־נבט מלך אבים על־יהודה׃ </p>
<p id="v2"><sup><small>2</small></sup>  שׁלשׁ שׁנים מלך בירושׁלם ושׁם אמו מעכה בת־אבישׁלום׃ </p>
<p id="v3"><sup><small>3</small></sup>  וילך בכל־חטאות אביו אשׁר־עשׂה לפניו ולא־היה לבבו שׁלם עם־יהוה אלהיו כלבב דוד אביו׃ </p>
<p id="v4"><sup><small>4</small></sup>  כי למען דוד נתן יהוה אלהיו לו ניר בירושׁלם להקים את־בנו אחריו ולהעמיד את־ירושׁלם׃ </p>
<p id="v5"><sup><small>5</small></sup>  אשׁר עשׂה דוד את־הישׁר בעיני יהוה ולא־סר מכל אשׁר־צוהו כל ימי חייו רק בדבר אוריה החתי׃ </p>
<p id="v6"><sup><small>6</small></sup>  ומלחמה היתה בין־רחבעם ובין ירבעם כל־ימי חייו׃ </p>
<p id="v7"><sup><small>7</small></sup>  ויתר דברי אבים וכל־אשׁר עשׂה הלוא־הם כתובים על־ספר דברי הימים למלכי יהודה ומלחמה היתה בין אבים ובין ירבעם׃ </p>
<p id="v8"><sup><small>8</small></sup>  וישׁכב אבים עם־אבתיו ויקברו אתו בעיר דוד וימלך אסא בנו תחתיו׃ </p>
<p id="v9"><sup><small>9</small></sup>  ובשׁנת עשׂרים לירבעם מלך ישׂראל מלך אסא מלך יהודה׃ </p>
<p id="v10"><sup><small>10</small></sup>  וארבעים ואחת שׁנה מלך בירושׁלם ושׁם אמו מעכה בת־אבישׁלום׃ </p>
<p id="v11"><sup><small>11</small></sup>  ויעשׂ אסא הישׁר בעיני יהוה כדוד אביו׃ </p>
<p id="v12"><sup><small>12</small></sup>  ויעבר הקדשׁים מן־הארץ ויסר את־כל־הגללים אשׁר עשׂו אבתיו׃ </p>
<p id="v13"><sup><small>13</small></sup>  וגם את־מעכה אמו ויסרה מגבירה אשׁר־עשׂתה מפלצת לאשׁרה ויכרת אסא את־מפלצתה וישׂרף בנחל קדרון׃ </p>
<p id="v14"><sup><small>14</small></sup>  והבמות לא־סרו רק לבב־אסא היה שׁלם עם־יהוה כל־ימיו׃ </p>
<p id="v15"><sup><small>15</small></sup>  ויבא את־קדשׁי אביו וקדשׁו בית יהוה כסף וזהב וכלים׃ </p>
<p id="v16"><sup><small>16</small></sup>  ומלחמה היתה בין אסא ובין בעשׁא מלך־ישׂראל כל־ימיהם׃ </p>
<p id="v17"><sup><small>17</small></sup>  ויעל בעשׁא מלך־ישׂראל על־יהודה ויבן את־הרמה לבלתי תת יצא ובא לאסא מלך יהודה׃ </p>
<p id="v18"><sup><small>18</small></sup>  ויקח אסא את־כל־הכסף והזהב הנותרים באוצרות בית־יהוה ואת־אוצרות בית מלך ויתנם ביד־עבדיו וישׁלחם המלך אסא אל־בן־הדד בן־טברמן בן־חזיון מלך ארם הישׁב בדמשׂק לאמר׃ </p>
<p id="v19"><sup><small>19</small></sup>  ברית ביני ובינך בין אבי ובין אביך הנה שׁלחתי לך שׁחד כסף וזהב לך הפרה את־בריתך את־בעשׁא מלך־ישׂראל ויעלה מעלי׃ </p>
<p id="v20"><sup><small>20</small></sup>  וישׁמע בן־הדד אל־המלך אסא וישׁלח את־שׂרי החילים אשׁר־לו על־ערי ישׂראל ויך את־עיון ואת־דן ואת אבל בית־מעכה ואת כל־כנרות על כל־ארץ נפתלי׃ </p>
<p id="v21"><sup><small>21</small></sup>  ויהי כשׁמע בעשׁא ויחדל מבנות את־הרמה וישׁב בתרצה׃ </p>
<p id="v22"><sup><small>22</small></sup>  והמלך אסא השׁמיע את־כל־יהודה אין נקי וישׂאו את־אבני הרמה ואת־עציה אשׁר בנה בעשׁא ויבן בם המלך אסא את־גבע בנימן ואת־המצפה׃ </p>
<p id="v23"><sup><small>23</small></sup>  ויתר כל־דברי־אסא וכל־גבורתו וכל־אשׁר עשׂה והערים אשׁר בנה הלא־המה כתובים על־ספר דברי הימים למלכי יהודה רק לעת זקנתו חלה את־רגליו׃ </p>
<p id="v24"><sup><small>24</small></sup>  וישׁכב אסא עם־אבתיו ויקבר עם־אבתיו בעיר דוד אביו וימלך יהושׁפט בנו תחתיו׃ </p>
<p id="v25"><sup><small>25</small></sup>  ונדב בן־ירבעם מלך על־ישׂראל בשׁנת שׁתים לאסא מלך יהודה וימלך על־ישׂראל שׁנתים׃ </p>
<p id="v26"><sup><small>26</small></sup>  ויעשׂ הרע בעיני יהוה וילך בדרך אביו ובחטאתו אשׁר החטיא את־ישׂראל׃ </p>
<p id="v27"><sup><small>27</small></sup>  ויקשׁר עליו בעשׁא בן־אחיה לבית ישׂשכר ויכהו בעשׁא בגבתון אשׁר לפלשׁתים ונדב וכל־ישׂראל צרים על־גבתון׃ </p>
<p id="v28"><sup><small>28</small></sup>  וימתהו בעשׁא בשׁנת שׁלשׁ לאסא מלך יהודה וימלך תחתיו׃ </p>
<p id="v29"><sup><small>29</small></sup>  ויהי כמלכו הכה את־כל־בית ירבעם לא־השׁאיר כל־נשׁמה לירבעם עד־השׁמדו כדבר יהוה אשׁר דבר ביד־עבדו אחיה השׁילני׃ </p>
<p id="v30"><sup><small>30</small></sup>  על־חטאות ירבעם אשׁר חטא ואשׁר החטיא את־ישׂראל בכעסו אשׁר הכעיס את־יהוה אלהי ישׂראל׃ </p>
<p id="v31"><sup><small>31</small></sup>  ויתר דברי נדב וכל־אשׁר עשׂה הלא־הם כתובים על־ספר דברי הימים למלכי ישׂראל׃ </p>
<p id="v32"><sup><small>32</small></sup>  ומלחמה היתה בין אסא ובין בעשׁא מלך־ישׂראל כל־ימיהם׃ </p>
<p id="v33"><sup><small>33</small></sup>  בשׁנת שׁלשׁ לאסא מלך יהודה מלך בעשׁא בן־אחיה על־כל־ישׂראל בתרצה עשׂרים וארבע שׁנה׃ </p>
<p id="v34"><sup><small>34</small></sup>  ויעשׂ הרע בעיני יהוה וילך בדרך ירבעם ובחטאתו אשׁר החטיא את־ישׂראל׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Kings/14">מלכים א׳ - פֶּרֶק 14</a></td>
        <td><a href="/he/Bible/1_Kings/Index">אינדקס</a></td>
        <td><a href="/he/Bible/1_Kings/16">מלכים א׳ - פֶּרֶק 16</a></td>
      </tr>
    </tbody>
  </table>
</figure>
