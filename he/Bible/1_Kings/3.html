<!--
title: מלכים א׳ - פֶּרֶק 3
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Kings/2">מלכים א׳ - פֶּרֶק 2</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Kings/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Kings/4">מלכים א׳ - פֶּרֶק 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויתחתן שׁלמה את־פרעה מלך מצרים ויקח את־בת־פרעה ויביאה אל־עיר דוד עד כלתו לבנות את־ביתו ואת־בית יהוה ואת־חומת ירושׁלם סביב׃ </p>
<p id="v2"><sup><small>2</small></sup>  רק העם מזבחים בבמות כי לא־נבנה בית לשׁם יהוה עד הימים ההם׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  ויאהב שׁלמה את־יהוה ללכת בחקות דוד אביו רק בבמות הוא מזבח ומקטיר׃ </p>
<p id="v4"><sup><small>4</small></sup>  וילך המלך גבענה לזבח שׁם כי היא הבמה הגדולה אלף עלות יעלה שׁלמה על המזבח ההוא׃ </p>
<p id="v5"><sup><small>5</small></sup>  בגבעון נראה יהוה אל־שׁלמה בחלום הלילה ויאמר אלהים שׁאל מה אתן־לך׃ </p>
<p id="v6"><sup><small>6</small></sup>  ויאמר שׁלמה אתה עשׂית עם־עבדך דוד אבי חסד גדול כאשׁר הלך לפניך באמת ובצדקה ובישׁרת לבב עמך ותשׁמר־לו את־החסד הגדול הזה ותתן־לו בן ישׁב על־כסאו כיום הזה׃ </p>
<p id="v7"><sup><small>7</small></sup>  ועתה יהוה אלהי אתה המלכת את־עבדך תחת דוד אבי ואנכי נער קטן לא אדע צאת ובא׃ </p>
<p id="v8"><sup><small>8</small></sup>  ועבדך בתוך עמך אשׁר בחרת עם־רב אשׁר לא־ימנה ולא יספר מרב׃ <sup id="cite2"><a href="#fn2">[2]</a></sup></p>
<p id="v9"><sup><small>9</small></sup>  ונתת לעבדך לב שׁמע לשׁפט את־עמך להבין בין־טוב לרע כי מי יוכל לשׁפט את־עמך הכבד הזה׃ </p>
<p id="v10"><sup><small>10</small></sup>  וייטב הדבר בעיני אדני כי שׁאל שׁלמה את־הדבר הזה׃ </p>
<p id="v11"><sup><small>11</small></sup>  ויאמר אלהים אליו יען אשׁר שׁאלת את־הדבר הזה ולא־שׁאלת לך ימים רבים ולא־שׁאלת לך עשׁר ולא שׁאלת נפשׁ איביך ושׁאלת לך הבין לשׁמע משׁפט׃ </p>
<p id="v12"><sup><small>12</small></sup>  הנה עשׂיתי כדבריך הנה נתתי לך לב חכם ונבון אשׁר כמוך לא־היה לפניך ואחריך לא־יקום כמוך׃ </p>
<p id="v13"><sup><small>13</small></sup>  וגם אשׁר לא־שׁאלת נתתי לך גם־עשׁר גם־כבוד אשׁר לא־היה כמוך אישׁ במלכים כל־ימיך׃ </p>
<p id="v14"><sup><small>14</small></sup>  ואם תלך בדרכי לשׁמר חקי ומצותי כאשׁר הלך דויד אביך והארכתי את־ימיך׃ </p>
<p id="v15"><sup><small>15</small></sup>  ויקץ שׁלמה והנה חלום ויבוא ירושׁלם ויעמד לפני ארון ברית־אדני ויעל עלות ויעשׂ שׁלמים ויעשׂ משׁתה לכל־עבדיו׃ </p>
<p id="v16"><sup><small>16</small></sup>  אז תבאנה שׁתים נשׁים זנות אל־המלך ותעמדנה לפניו׃ </p>
<p id="v17"><sup><small>17</small></sup>  ותאמר האשׁה האחת בי אדני אני והאשׁה הזאת ישׁבת בבית אחד ואלד עמה בבית׃ </p>
<p id="v18"><sup><small>18</small></sup>  ויהי ביום השׁלישׁי ללדתי ותלד גם־האשׁה הזאת ואנחנו יחדו אין־זר אתנו בבית זולתי שׁתים־אנחנו בבית׃ </p>
<p id="v19"><sup><small>19</small></sup>  וימת בן־האשׁה הזאת לילה אשׁר שׁכבה עליו׃ </p>
<p id="v20"><sup><small>20</small></sup>  ותקם בתוך הלילה ותקח את־בני מאצלי ואמתך ישׁנה ותשׁכיבהו בחיקה ואת־בנה המת השׁכיבה בחיקי׃ </p>
<p id="v21"><sup><small>21</small></sup>  ואקם בבקר להיניק את־בני והנה־מת ואתבונן אליו בבקר והנה לא־היה בני אשׁר ילדתי׃ </p>
<p id="v22"><sup><small>22</small></sup>  ותאמר האשׁה האחרת לא כי בני החי ובנך המת וזאת אמרת לא כי בנך המת ובני החי ותדברנה לפני המלך׃ </p>
<p id="v23"><sup><small>23</small></sup>  ויאמר המלך זאת אמרת זה־בני החי ובנך המת וזאת אמרת לא כי בנך המת ובני החי׃ </p>
<p id="v24"><sup><small>24</small></sup>  ויאמר המלך קחו לי־חרב ויבאו החרב לפני המלך׃ </p>
<p id="v25"><sup><small>25</small></sup>  ויאמר המלך גזרו את־הילד החי לשׁנים ותנו את־החצי לאחת ואת־החצי לאחת׃ </p>
<p id="v26"><sup><small>26</small></sup>  ותאמר האשׁה אשׁר־בנה החי אל־המלך כי־נכמרו רחמיה על־בנה ותאמר בי אדני תנו־לה את־הילוד החי והמת אל־תמיתהו וזאת אמרת גם־לי גם־לך לא יהיה גזרו׃ </p>
<p id="v27"><sup><small>27</small></sup>  ויען המלך ויאמר תנו־לה את־הילוד החי והמת לא תמיתהו היא אמו׃ </p>
<p id="v28"><sup><small>28</small></sup>  וישׁמעו כל־ישׂראל את־המשׁפט אשׁר שׁפט המלך ויראו מפני המלך כי ראו כי־חכמת אלהים בקרבו לעשׂות משׁפט׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 3:2-3 <i>מקומות גבוהים</i>: <a href="/he/The_Urantia_Book/85#p1_5">או 85:1.5</a>. </li>
  <li id="fn2"><a href="#cite2">↑</a> 3:8 <i>עם אלוהים נבחר</i>: <a href="/he/The_Urantia_Book/96#p5_6">או 96:5.6</a>.  <i>אנשים נבחרים</i>: <a href="/he/The_Urantia_Book/121#p2_8">או 121:2.8</a>.  <i>אנשים נבחרים</i>: <a href="/he/The_Urantia_Book/93#p5_1">או 93:5.1</a>.  <i>אנשים נבחרים</i>: <a href="/he/The_Urantia_Book/97#p4_2">או 97:4.2</a>.  <i>אנשים נבחרים</i>: <a href="/he/The_Urantia_Book/96#p2_3">או 96:2.3</a>.  <i>אנשים נבחרים</i>: <a href="/he/The_Urantia_Book/97#p10_1">או 97:10.1</a>. </li>
</ol>
</div>
