<!--
title: מלכים א׳ - פֶּרֶק 10
description: 
published: true
date: 2022-10-6T10:37:18Z
tags: bible, bible—1 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Kings/9">מלכים א׳ - פֶּרֶק 9</a></td>
        <td><a href="/he/Bible/1_Kings/Index">אינדקס</a></td>
        <td><a href="/he/Bible/1_Kings/11">מלכים א׳ - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ומלכת־שׁבא שׁמעת את־שׁמע שׁלמה לשׁם יהוה ותבא לנסתו בחידות׃ </p>
<p id="v2"><sup><small>2</small></sup>  ותבא ירושׁלמה בחיל כבד מאד גמלים נשׂאים בשׂמים וזהב רב־מאד ואבן יקרה ותבא אל־שׁלמה ותדבר אליו את כל־אשׁר היה עם־לבבה׃ </p>
<p id="v3"><sup><small>3</small></sup>  ויגד־לה שׁלמה את־כל־דבריה לא־היה דבר נעלם מן־המלך אשׁר לא הגיד לה׃ </p>
<p id="v4"><sup><small>4</small></sup>  ותרא מלכת־שׁבא את כל־חכמת שׁלמה והבית אשׁר בנה׃ </p>
<p id="v5"><sup><small>5</small></sup>  ומאכל שׁלחנו ומושׁב עבדיו ומעמד משׁרתו ומלבשׁיהם ומשׁקיו ועלתו אשׁר יעלה בית יהוה ולא־היה בה עוד רוח׃ </p>
<p id="v6"><sup><small>6</small></sup>  ותאמר אל־המלך אמת היה הדבר אשׁר שׁמעתי בארצי על־דבריך ועל־חכמתך׃ </p>
<p id="v7"><sup><small>7</small></sup>  ולא־האמנתי לדברים עד אשׁר־באתי ותראינה עיני והנה לא־הגד־לי החצי הוספת חכמה וטוב אל־השׁמועה אשׁר שׁמעתי׃ </p>
<p id="v8"><sup><small>8</small></sup>  אשׁרי אנשׁיך אשׁרי עבדיך אלה העמדים לפניך תמיד השׁמעים את־חכמתך׃ </p>
<p id="v9"><sup><small>9</small></sup>  יהי יהוה אלהיך ברוך אשׁר חפץ בך לתתך על־כסא ישׂראל באהבת יהוה את־ישׂראל לעלם וישׂימך למלך לעשׂות משׁפט וצדקה׃ </p>
<p id="v10"><sup><small>10</small></sup>  ותתן למלך מאה ועשׂרים ככר זהב ובשׂמים הרבה מאד ואבן יקרה לא־בא כבשׂם ההוא עוד לרב אשׁר־נתנה מלכת־שׁבא למלך שׁלמה׃ </p>
<p id="v11"><sup><small>11</small></sup>  וגם אני חירם אשׁר־נשׂא זהב מאופיר הביא מאפיר עצי אלמגים הרבה מאד ואבן יקרה׃ </p>
<p id="v12"><sup><small>12</small></sup>  ויעשׂ המלך את־עצי האלמגים מסעד לבית־יהוה ולבית המלך וכנרות ונבלים לשׁרים לא בא־כן עצי אלמגים ולא נראה עד היום הזה׃ </p>
<p id="v13"><sup><small>13</small></sup>  והמלך שׁלמה נתן למלכת־שׁבא את־כל־חפצה אשׁר שׁאלה מלבד אשׁר נתן־לה כיד המלך שׁלמה ותפן ותלך לארצה היא ועבדיה׃ </p>
<p id="v14"><sup><small>14</small></sup>  ויהי משׁקל הזהב אשׁר־בא לשׁלמה בשׁנה אחת שׁשׁ מאות שׁשׁים ושׁשׁ ככר זהב׃ </p>
<p id="v15"><sup><small>15</small></sup>  לבד מאנשׁי התרים ומסחר הרכלים וכל־מלכי הערב ופחות הארץ׃ </p>
<p id="v16"><sup><small>16</small></sup>  ויעשׂ המלך שׁלמה מאתים צנה זהב שׁחוט שׁשׁ־מאות זהב יעלה על־הצנה האחת׃ </p>
<p id="v17"><sup><small>17</small></sup>  ושׁלשׁ־מאות מגנים זהב שׁחוט שׁלשׁת מנים זהב יעלה על־המגן האחת ויתנם המלך בית יער הלבנון׃ </p>
<p id="v18"><sup><small>18</small></sup>  ויעשׂ המלך כסא־שׁן גדול ויצפהו זהב מופז׃ </p>
<p id="v19"><sup><small>19</small></sup>  שׁשׁ מעלות לכסה וראשׁ־עגל לכסה מאחריו וידת מזה ומזה אל־מקום השׁבת ושׁנים אריות עמדים אצל הידות׃ </p>
<p id="v20"><sup><small>20</small></sup>  ושׁנים עשׂר אריים עמדים שׁם על־שׁשׁ המעלות מזה ומזה לא־נעשׂה כן לכל־ממלכות׃ </p>
<p id="v21"><sup><small>21</small></sup>  וכל כלי משׁקה המלך שׁלמה זהב וכל כלי בית־יער הלבנון זהב סגור אין כסף לא נחשׁב בימי שׁלמה למאומה׃ </p>
<p id="v22"><sup><small>22</small></sup>  כי אני תרשׁישׁ למלך בים עם אני חירם אחת לשׁלשׁ שׁנים תבוא אני תרשׁישׁ נשׂאת זהב וכסף שׁנהבים וקפים ותכיים׃ </p>
<p id="v23"><sup><small>23</small></sup>  ויגדל המלך שׁלמה מכל מלכי הארץ לעשׁר ולחכמה׃ </p>
<p id="v24"><sup><small>24</small></sup>  וכל־הארץ מבקשׁים את־פני שׁלמה לשׁמע את־חכמתו אשׁר־נתן אלהים בלבו׃ </p>
<p id="v25"><sup><small>25</small></sup>  והמה מבאים אישׁ מנחתו כלי כסף וכלי זהב ושׂלמות ונשׁק ובשׂמים סוסים ופרדים דבר־שׁנה בשׁנה׃ </p>
<p id="v26"><sup><small>26</small></sup>  ויאסף שׁלמה רכב ופרשׁים ויהי־לו אלף וארבע־מאות רכב ושׁנים־עשׂר אלף פרשׁים וינחם בערי הרכב ועם־המלך בירושׁלם׃ </p>
<p id="v27"><sup><small>27</small></sup>  ויתן המלך את־הכסף בירושׁלם כאבנים ואת הארזים נתן כשׁקמים אשׁר־בשׁפלה לרב׃ </p>
<p id="v28"><sup><small>28</small></sup>  ומוצא הסוסים אשׁר לשׁלמה ממצרים ומקוה סחרי המלך יקחו מקוה במחיר׃ </p>
<p id="v29"><sup><small>29</small></sup>  ותעלה ותצא מרכבה ממצרים בשׁשׁ מאות כסף וסוס בחמשׁים ומאה וכן לכל־מלכי החתים ולמלכי ארם בידם יצאו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Kings/9">מלכים א׳ - פֶּרֶק 9</a></td>
        <td><a href="/he/Bible/1_Kings/Index">אינדקס</a></td>
        <td><a href="/he/Bible/1_Kings/11">מלכים א׳ - פֶּרֶק 11</a></td>
      </tr>
    </tbody>
  </table>
</figure>
