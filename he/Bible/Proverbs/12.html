<!--
title: משלי - פֶּרֶק 12
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Proverbs/11">משלי - פֶּרֶק 11</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Proverbs/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Proverbs/13">משלי - פֶּרֶק 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אהב מוסר אהב דעת ושׂנא תוכחת בער׃ </p>
<p id="v2"><sup><small>2</small></sup>  טוב יפיק רצון מיהוה ואישׁ מזמות ירשׁיע׃ </p>
<p id="v3"><sup><small>3</small></sup>  לא־יכון אדם ברשׁע ושׁרשׁ צדיקים בל־ימוט׃ </p>
<p id="v4"><sup><small>4</small></sup>  אשׁת־חיל עטרת בעלה וכרקב בעצמותיו מבישׁה׃ </p>
<p id="v5"><sup><small>5</small></sup>  מחשׁבות צדיקים משׁפט תחבלות רשׁעים מרמה׃ </p>
<p id="v6"><sup><small>6</small></sup>  דברי רשׁעים ארב־דם ופי ישׁרים יצילם׃ </p>
<p id="v7"><sup><small>7</small></sup>  הפוך רשׁעים ואינם ובית צדיקים יעמד׃ </p>
<p id="v8"><sup><small>8</small></sup>  לפי־שׂכלו יהלל־אישׁ ונעוה־לב יהיה לבוז׃ </p>
<p id="v9"><sup><small>9</small></sup>  טוב נקלה ועבד לו ממתכבד וחסר־לחם׃ </p>
<p id="v10"><sup><small>10</small></sup>  יודע צדיק נפשׁ בהמתו ורחמי רשׁעים אכזרי׃ </p>
<p id="v11"><sup><small>11</small></sup>  עבד אדמתו ישׂבע־לחם ומרדף ריקים חסר־לב׃ </p>
<p id="v12"><sup><small>12</small></sup>  חמד רשׁע מצוד רעים ושׁרשׁ צדיקים יתן׃ </p>
<p id="v13"><sup><small>13</small></sup>  בפשׁע שׂפתים מוקשׁ רע ויצא מצרה צדיק׃ </p>
<p id="v14"><sup><small>14</small></sup>  מפרי פי־אישׁ ישׂבע־טוב וגמול ידי־אדם ישׁוב לו׃ </p>
<p id="v15"><sup><small>15</small></sup>  דרך אויל ישׁר בעיניו ושׁמע לעצה חכם׃ </p>
<p id="v16"><sup><small>16</small></sup>  אויל ביום יודע כעסו וכסה קלון ערום׃ </p>
<p id="v17"><sup><small>17</small></sup>  יפיח אמונה יגיד צדק ועד שׁקרים מרמה׃ </p>
<p id="v18"><sup><small>18</small></sup>  ישׁ בוטה כמדקרות חרב ולשׁון חכמים מרפא׃ </p>
<p id="v19"><sup><small>19</small></sup>  שׂפת־אמת תכון לעד ועד־ארגיעה לשׁון שׁקר׃ </p>
<p id="v20"><sup><small>20</small></sup>  מרמה בלב־חרשׁי רע וליעצי שׁלום שׂמחה׃ </p>
<p id="v21"><sup><small>21</small></sup>  לא־יאנה לצדיק כל־און ורשׁעים מלאו רע׃ </p>
<p id="v22"><sup><small>22</small></sup>  תועבת יהוה שׂפתי־שׁקר ועשׂי אמונה רצונו׃ </p>
<p id="v23"><sup><small>23</small></sup>  אדם ערום כסה דעת ולב כסילים יקרא אולת׃ </p>
<p id="v24"><sup><small>24</small></sup>  יד־חרוצים תמשׁול ורמיה תהיה למס׃ </p>
<p id="v25"><sup><small>25</small></sup>  דאגה בלב־אישׁ ישׁחנה ודבר טוב ישׂמחנה׃ </p>
<p id="v26"><sup><small>26</small></sup>  יתר מרעהו צדיק ודרך רשׁעים תתעם׃ </p>
<p id="v27"><sup><small>27</small></sup>  לא־יחרך רמיה צידו והון־אדם יקר חרוץ׃ </p>
<p id="v28"><sup><small>28</small></sup>  בארח־צדקה חיים ודרך נתיבה אל־מות׃ </p>
