<!--
title: משלי - פֶּרֶק 11
description: 
published: true
date: 2022-10-6T10:37:18Z
tags: bible, bible—proverbs
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Proverbs/10">משלי - פֶּרֶק 10</a></td>
        <td><a href="/he/Bible/Proverbs/Index">אינדקס</a></td>
        <td><a href="/he/Bible/Proverbs/12">משלי - פֶּרֶק 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  מאזני מרמה תועבת יהוה ואבן שׁלמה רצונו׃ </p>
<p id="v2"><sup><small>2</small></sup>  בא־זדון ויבא קלון ואת־צנועים חכמה׃ </p>
<p id="v3"><sup><small>3</small></sup>  תמת ישׁרים תנחם וסלף בוגדים ושׁדם׃ </p>
<p id="v4"><sup><small>4</small></sup>  לא־יועיל הון ביום עברה וצדקה תציל ממות׃ </p>
<p id="v5"><sup><small>5</small></sup>  צדקת תמים תישׁר דרכו וברשׁעתו יפל רשׁע׃ </p>
<p id="v6"><sup><small>6</small></sup>  צדקת ישׁרים תצילם ובהות בגדים ילכדו׃ </p>
<p id="v7"><sup><small>7</small></sup>  במות אדם רשׁע תאבד תקוה ותוחלת אונים אבדה׃ </p>
<p id="v8"><sup><small>8</small></sup>  צדיק מצרה נחלץ ויבא רשׁע תחתיו׃ </p>
<p id="v9"><sup><small>9</small></sup>  בפה חנף ישׁחת רעהו ובדעת צדיקים יחלצו׃ </p>
<p id="v10"><sup><small>10</small></sup>  בטוב צדיקים תעלץ קריה ובאבד רשׁעים רנה׃ </p>
<p id="v11"><sup><small>11</small></sup>  בברכת ישׁרים תרום קרת ובפי רשׁעים תהרס׃ </p>
<p id="v12"><sup><small>12</small></sup>  בז־לרעהו חסר־לב ואישׁ תבונות יחרישׁ׃ </p>
<p id="v13"><sup><small>13</small></sup>  הולך רכיל מגלה־סוד ונאמן־רוח מכסה דבר׃ </p>
<p id="v14"><sup><small>14</small></sup>  באין תחבלות יפל־עם ותשׁועה ברב יועץ׃ </p>
<p id="v15"><sup><small>15</small></sup>  רע־ירוע כי־ערב זר ושׂנא תקעים בוטח׃ </p>
<p id="v16"><sup><small>16</small></sup>  אשׁת־חן תתמך כבוד ועריצים יתמכו־עשׁר׃ </p>
<p id="v17"><sup><small>17</small></sup>  גמל נפשׁו אישׁ חסד ועכר שׁארו אכזרי׃ </p>
<p id="v18"><sup><small>18</small></sup>  רשׁע עשׂה פעלת־שׁקר וזרע צדקה שׂכר אמת׃ </p>
<p id="v19"><sup><small>19</small></sup>  כן־צדקה לחיים ומרדף רעה למותו׃ </p>
<p id="v20"><sup><small>20</small></sup>  תועבת יהוה עקשׁי־לב ורצונו תמימי דרך׃ </p>
<p id="v21"><sup><small>21</small></sup>  יד ליד לא־ינקה רע וזרע צדיקים נמלט׃ </p>
<p id="v22"><sup><small>22</small></sup>  נזם זהב באף חזיר אשׁה יפה וסרת טעם׃ </p>
<p id="v23"><sup><small>23</small></sup>  תאות צדיקים אך־טוב תקות רשׁעים עברה׃ </p>
<p id="v24"><sup><small>24</small></sup>  ישׁ מפזר ונוסף עוד וחושׂך מישׁר אך־למחסור׃ </p>
<p id="v25"><sup><small>25</small></sup>  נפשׁ־ברכה תדשׁן ומרוה גם־הוא יורא׃ </p>
<p id="v26"><sup><small>26</small></sup>  מנע בר יקבהו לאום וברכה לראשׁ משׁביר׃ </p>
<p id="v27"><sup><small>27</small></sup>  שׁחר טוב יבקשׁ רצון ודרשׁ רעה תבואנו׃ </p>
<p id="v28"><sup><small>28</small></sup>  בוטח בעשׁרו הוא יפל וכעלה צדיקים יפרחו׃ </p>
<p id="v29"><sup><small>29</small></sup>  עוכר ביתו ינחל־רוח ועבד אויל לחכם־לב׃ </p>
<p id="v30"><sup><small>30</small></sup>  פרי־צדיק עץ חיים ולקח נפשׂות חכם׃ </p>
<p id="v31"><sup><small>31</small></sup>  הן צדיק בארץ ישׁלם אף כי־רשׁע וחוטא׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Proverbs/10">משלי - פֶּרֶק 10</a></td>
        <td><a href="/he/Bible/Proverbs/Index">אינדקס</a></td>
        <td><a href="/he/Bible/Proverbs/12">משלי - פֶּרֶק 12</a></td>
      </tr>
    </tbody>
  </table>
</figure>
