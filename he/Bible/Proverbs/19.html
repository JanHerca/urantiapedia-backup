<!--
title: משלי - פֶּרֶק 19
description: 
published: true
date: 2022-10-6T10:37:18Z
tags: bible, bible—proverbs
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Proverbs/18">משלי - פֶּרֶק 18</a></td>
        <td><a href="/he/Bible/Proverbs/Index">אינדקס</a></td>
        <td><a href="/he/Bible/Proverbs/20">משלי - פֶּרֶק 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  טוב־רשׁ הולך בתמו מעקשׁ שׂפתיו והוא כסיל׃ </p>
<p id="v2"><sup><small>2</small></sup>  גם בלא־דעת נפשׁ לא־טוב ואץ ברגלים חוטא׃ </p>
<p id="v3"><sup><small>3</small></sup>  אולת אדם תסלף דרכו ועל־יהוה יזעף לבו׃ </p>
<p id="v4"><sup><small>4</small></sup>  הון יסיף רעים רבים ודל מרעהו יפרד׃ </p>
<p id="v5"><sup><small>5</small></sup>  עד שׁקרים לא ינקה ויפיח כזבים לא ימלט׃ </p>
<p id="v6"><sup><small>6</small></sup>  רבים יחלו פני־נדיב וכל־הרע לאישׁ מתן׃ </p>
<p id="v7"><sup><small>7</small></sup>  כל אחי־רשׁ שׂנאהו אף כי מרעהו רחקו ממנו מרדף אמרים לא־המה׃ </p>
<p id="v8"><sup><small>8</small></sup>  קנה־לב אהב נפשׁו שׁמר תבונה למצא־טוב׃ </p>
<p id="v9"><sup><small>9</small></sup>  עד שׁקרים לא ינקה ויפיח כזבים יאבד׃ </p>
<p id="v10"><sup><small>10</small></sup>  לא־נאוה לכסיל תענוג אף כי־לעבד משׁל בשׂרים׃ </p>
<p id="v11"><sup><small>11</small></sup>  שׂכל אדם האריך אפו ותפארתו עבר על־פשׁע׃ <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  נהם ככפיר זעף מלך וכטל על־עשׂב רצונו׃ </p>
<p id="v13"><sup><small>13</small></sup>  הות לאביו בן כסיל ודלף טרד מדיני אשׁה׃ </p>
<p id="v14"><sup><small>14</small></sup>  בית והון נחלת אבות ומיהוה אשׁה משׂכלת׃ </p>
<p id="v15"><sup><small>15</small></sup>  עצלה תפיל תרדמה ונפשׁ רמיה תרעב׃ </p>
<p id="v16"><sup><small>16</small></sup>  שׁמר מצוה שׁמר נפשׁו בוזה דרכיו יומת׃ </p>
<p id="v17"><sup><small>17</small></sup>  מלוה יהוה חונן דל וגמלו ישׁלם־לו׃ </p>
<p id="v18"><sup><small>18</small></sup>  יסר בנך כי־ישׁ תקוה ואל־המיתו אל־תשׂא נפשׁך׃ </p>
<p id="v19"><sup><small>19</small></sup>  גרל־חמה נשׂא ענשׁ כי אם־תציל ועוד תוסף׃ </p>
<p id="v20"><sup><small>20</small></sup>  שׁמע עצה וקבל מוסר למען תחכם באחריתך׃ </p>
<p id="v21"><sup><small>21</small></sup>  רבות מחשׁבות בלב־אישׁ ועצת יהוה היא תקום׃ </p>
<p id="v22"><sup><small>22</small></sup>  תאות אדם חסדו וטוב־רשׁ מאישׁ כזב׃ </p>
<p id="v23"><sup><small>23</small></sup>  יראת יהוה לחיים ושׂבע ילין בל־יפקד רע׃ </p>
<p id="v24"><sup><small>24</small></sup>  טמן עצל ידו בצלחת גם־אל־פיהו לא ישׁיבנה׃ </p>
<p id="v25"><sup><small>25</small></sup>  לץ תכה ופתי יערם והוכיח לנבון יבין דעת׃ </p>
<p id="v26"><sup><small>26</small></sup>  משׁדד־אב יבריח אם בן מבישׁ ומחפיר׃ </p>
<p id="v27"><sup><small>27</small></sup>  חדל־בני לשׁמע מוסר לשׁגות מאמרי־דעת׃ </p>
<p id="v28"><sup><small>28</small></sup>  עד בליעל יליץ משׁפט ופי רשׁעים יבלע־און׃ </p>
<p id="v29"><sup><small>29</small></sup>  נכונו ללצים שׁפטים ומהלמות לגו כסילים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Proverbs/18">משלי - פֶּרֶק 18</a></td>
        <td><a href="/he/Bible/Proverbs/Index">אינדקס</a></td>
        <td><a href="/he/Bible/Proverbs/20">משלי - פֶּרֶק 20</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 19:11 <i>שיקול דעת דוחה כעס</i>: <a href="/he/The_Urantia_Book/149#p4_2">או 149:4.2</a>. </li>
</ol>
</div>
