<!--
title: שמואל א׳ - פֶּרֶק 24
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Samuel/23">שמואל א׳ - פֶּרֶק 23</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Samuel/25">שמואל א׳ - פֶּרֶק 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויעל דוד משׁם וישׁב במצדות עין־גדי׃ </p>
<p id="v2"><sup><small>2</small></sup>  ויהי כאשׁר שׁב שׁאול מאחרי פלשׁתים ויגדו לו לאמר הנה דוד במדבר עין גדי׃ </p>
<p id="v3"><sup><small>3</small></sup>  ויקח שׁאול שׁלשׁת אלפים אישׁ בחור מכל־ישׂראל וילך לבקשׁ את־דוד ואנשׁיו על־פני צורי היעלים׃ </p>
<p id="v4"><sup><small>4</small></sup>  ויבא אל־גדרות הצאן על־הדרך ושׁם מערה ויבא שׁאול להסך את־רגליו ודוד ואנשׁיו בירכתי המערה ישׁבים׃ </p>
<p id="v5"><sup><small>5</small></sup>  ויאמרו אנשׁי דוד אליו הנה היום אשׁר־אמר יהוה אליך הנה אנכי נתן את־איביך בידך ועשׂית לו כאשׁר יטב בעיניך ויקם דוד ויכרת את־כנף־המעיל אשׁר־לשׁאול בלט׃ </p>
<p id="v6"><sup><small>6</small></sup>  ויהי אחרי־כן ויך לב־דוד אתו על אשׁר כרת את־כנף אשׁר לשׁאול׃ </p>
<p id="v7"><sup><small>7</small></sup>  ויאמר לאנשׁיו חלילה לי מיהוה אם־אעשׂה את־הדבר הזה לאדני למשׁיח יהוה לשׁלח ידי בו כי־משׁיח יהוה הוא׃ </p>
<p id="v8"><sup><small>8</small></sup>  וישׁסע דוד את־אנשׁיו בדברים ולא נתנם לקום אל־שׁאול ושׁאול קם מהמערה וילך בדרך׃ </p>
<p id="v9"><sup><small>9</small></sup>  ויקם דוד אחרי־כן ויצא מן־המערה ויקרא אחרי־שׁאול לאמר אדני המלך ויבט שׁאול אחריו ויקד דוד אפים ארצה וישׁתחו׃ </p>
<p id="v10"><sup><small>10</small></sup>  ויאמר דוד לשׁאול למה תשׁמע את־דברי אדם לאמר הנה דוד מבקשׁ רעתך׃ </p>
<p id="v11"><sup><small>11</small></sup>  הנה היום הזה ראו עיניך את אשׁר־נתנך יהוה היום בידי במערה ואמר להרגך ותחס עליך ואמר לא־אשׁלח ידי באדני כי־משׁיח יהוה הוא׃ </p>
<p id="v12"><sup><small>12</small></sup>  ואבי ראה גם ראה את־כנף מעילך בידי כי בכרתי את־כנף מעילך ולא הרגתיך דע וראה כי אין בידי רעה ופשׁע ולא־חטאתי לך ואתה צדה את־נפשׁי לקחתה׃ </p>
<p id="v13"><sup><small>13</small></sup>  ישׁפט יהוה ביני ובינך ונקמני יהוה ממך וידי לא תהיה־בך׃ </p>
<p id="v14"><sup><small>14</small></sup>  כאשׁר יאמר משׁל הקדמני מרשׁעים יצא רשׁע וידי לא תהיה־בך׃ </p>
<p id="v15"><sup><small>15</small></sup>  אחרי מי יצא מלך ישׂראל אחרי מי אתה רדף אחרי כלב מת אחרי פרעשׁ אחד׃ </p>
<p id="v16"><sup><small>16</small></sup>  והיה יהוה לדין ושׁפט ביני ובינך וירא וירב את־ריבי וישׁפטני מידך׃ </p>
<p id="v17"><sup><small>17</small></sup>  ויהי ככלות דוד לדבר את־הדברים האלה אל־שׁאול ויאמר שׁאול הקלך זה בני דוד וישׂא שׁאול קלו ויבך׃ </p>
<p id="v18"><sup><small>18</small></sup>  ויאמר אל־דוד צדיק אתה ממני כי אתה גמלתני הטובה ואני גמלתיך הרעה׃ </p>
<p id="v19"><sup><small>19</small></sup>  ואת הגדת היום את אשׁר־עשׂיתה אתי טובה את אשׁר סגרני יהוה בידך ולא הרגתני׃ </p>
<p id="v20"><sup><small>20</small></sup>  וכי־ימצא אישׁ את־איבו ושׁלחו בדרך טובה ויהוה ישׁלמך טובה תחת היום הזה אשׁר עשׂיתה לי׃ </p>
<p id="v21"><sup><small>21</small></sup>  ועתה הנה ידעתי כי מלך תמלוך וקמה בידך ממלכת ישׂראל׃ </p>
<p id="v22"><sup><small>22</small></sup>  ועתה השׁבעה לי ביהוה אם־תכרית את־זרעי אחרי ואם־תשׁמיד את־שׁמי מבית אבי׃ </p>
<p id="v23"><sup><small>23</small></sup>  וישׁבע דוד לשׁאול וילך שׁאול אל־ביתו ודוד ואנשׁיו עלו על־המצודה׃ </p>
