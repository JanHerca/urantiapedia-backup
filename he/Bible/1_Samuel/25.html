<!--
title: שמואל א׳ - פֶּרֶק 25
description: 
published: true
date: 2022-10-6T10:37:18Z
tags: bible, bible—1 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/24">שמואל א׳ - פֶּרֶק 24</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/26">שמואל א׳ - פֶּרֶק 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וימת שׁמואל ויקבצו כל־ישׂראל ויספדו־לו ויקברהו בביתו ברמה ויקם דוד וירד אל־מדבר פארן׃ </p>
<p id="v2"><sup><small>2</small></sup>  ואישׁ במעון ומעשׂהו בכרמל והאישׁ גדול מאד ולו צאן שׁלשׁת־אלפים ואלף עזים ויהי בגזז את־צאנו בכרמל׃ </p>
<p id="v3"><sup><small>3</small></sup>  ושׁם האישׁ נבל ושׁם אשׁתו אבגיל והאשׁה טובת־שׂכל ויפת תאר והאישׁ קשׁה ורע מעללים והוא כלבו׃ </p>
<p id="v4"><sup><small>4</small></sup>  וישׁמע דוד במדבר כי־גזז נבל את־צאנו׃ </p>
<p id="v5"><sup><small>5</small></sup>  וישׁלח דוד עשׂרה נערים ויאמר דוד לנערים עלו כרמלה ובאתם אל־נבל ושׁאלתם־לו בשׁמי לשׁלום׃ </p>
<p id="v6"><sup><small>6</small></sup>  ואמרתם כה לחי ואתה שׁלום וביתך שׁלום וכל אשׁר־לך שׁלום׃ </p>
<p id="v7"><sup><small>7</small></sup>  ועתה שׁמעתי כי גזזים לך עתה הרעים אשׁר־לך היו עמנו לא הכלמנום ולא־נפקד להם מאומה כל־ימי היותם בכרמל׃ </p>
<p id="v8"><sup><small>8</small></sup>  שׁאל את־נעריך ויגידו לך וימצאו הנערים חן בעיניך כי־על־יום טוב בנו תנה־נא את אשׁר תמצא ידך לעבדיך ולבנך לדוד׃ </p>
<p id="v9"><sup><small>9</small></sup>  ויבאו נערי דוד וידברו אל־נבל ככל־הדברים האלה בשׁם דוד וינוחו׃ </p>
<p id="v10"><sup><small>10</small></sup>  ויען נבל את־עבדי דוד ויאמר מי דוד ומי בן־ישׁי היום רבו עבדים המתפרצים אישׁ מפני אדניו׃ </p>
<p id="v11"><sup><small>11</small></sup>  ולקחתי את־לחמי ואת־מימי ואת טבחתי אשׁר טבחתי לגזזי ונתתי לאנשׁים אשׁר לא ידעתי אי מזה המה׃ </p>
<p id="v12"><sup><small>12</small></sup>  ויהפכו נערי־דוד לדרכם וישׁבו ויבאו ויגדו לו ככל הדברים האלה׃ </p>
<p id="v13"><sup><small>13</small></sup>  ויאמר דוד לאנשׁיו חגרו אישׁ את־חרבו ויחגרו אישׁ את־חרבו ויחגר גם־דוד את־חרבו ויעלו אחרי דוד כארבע מאות אישׁ ומאתים ישׁבו על־הכלים׃ </p>
<p id="v14"><sup><small>14</small></sup>  ולאביגיל אשׁת נבל הגיד נער־אחד מהנערים לאמר הנה שׁלח דוד מלאכים מהמדבר לברך את־אדנינו ויעט בהם׃ </p>
<p id="v15"><sup><small>15</small></sup>  והאנשׁים טבים לנו מאד ולא הכלמנו ולא־פקדנו מאומה כל־ימי התהלכנו אתם בהיותנו בשׂדה׃ </p>
<p id="v16"><sup><small>16</small></sup>  חומה היו עלינו גם־לילה גם־יומם כל־ימי היותנו עמם רעים הצאן׃ </p>
<p id="v17"><sup><small>17</small></sup>  ועתה דעי וראי מה־תעשׂי כי־כלתה הרעה אל־אדנינו ועל כל־ביתו והוא בן־בליעל מדבר אליו׃ </p>
<p id="v18"><sup><small>18</small></sup>  ותמהר אבוגיל ותקח מאתים לחם ושׁנים נבלי־יין וחמשׁ צאן עשׂוות וחמשׁ סאים קלי ומאה צמקים ומאתים דבלים ותשׂם על־החמרים׃ </p>
<p id="v19"><sup><small>19</small></sup>  ותאמר לנעריה עברו לפני הנני אחריכם באה ולאישׁה נבל לא הגידה׃ </p>
<p id="v20"><sup><small>20</small></sup>  והיה היא רכבת על־החמור וירדת בסתר ההר והנה דוד ואנשׁיו ירדים לקראתה ותפגשׁ אתם׃ </p>
<p id="v21"><sup><small>21</small></sup>  ודוד אמר אך לשׁקר שׁמרתי את־כל־אשׁר לזה במדבר ולא־נפקד מכל־אשׁר־לו מאומה וישׁב־לי רעה תחת טובה׃ </p>
<p id="v22"><sup><small>22</small></sup>  כה־יעשׂה אלהים לאיבי דוד וכה יסיף אם־אשׁאיר מכל־אשׁר־לו עד־הבקר משׁתין בקיר׃ </p>
<p id="v23"><sup><small>23</small></sup>  ותרא אביגיל את־דוד ותמהר ותרד מעל החמור ותפל לאפי דוד על־פניה ותשׁתחו ארץ׃ </p>
<p id="v24"><sup><small>24</small></sup>  ותפל על־רגליו ותאמר בי־אני אדני העון ותדבר־נא אמתך באזניך ושׁמע את דברי אמתך׃ </p>
<p id="v25"><sup><small>25</small></sup>  אל־נא ישׂים אדני את־לבו אל־אישׁ הבליעל הזה על־נבל כי כשׁמו כן־הוא נבל שׁמו ונבלה עמו ואני אמתך לא ראיתי את־נערי אדני אשׁר שׁלחת׃ </p>
<p id="v26"><sup><small>26</small></sup>  ועתה אדני חי־יהוה וחי־נפשׁך אשׁר מנעך יהוה מבוא בדמים והושׁע ידך לך ועתה יהיו כנבל איביך והמבקשׁים אל־אדני רעה׃ </p>
<p id="v27"><sup><small>27</small></sup>  ועתה הברכה הזאת אשׁר־הביא שׁפחתך לאדני ונתנה לנערים המתהלכים ברגלי אדני׃ </p>
<p id="v28"><sup><small>28</small></sup>  שׂא נא לפשׁע אמתך כי עשׂה־יעשׂה יהוה לאדני בית נאמן כי־מלחמות יהוה אדני נלחם ורעה לא־תמצא בך מימיך׃ </p>
<p id="v29"><sup><small>29</small></sup>  ויקם אדם לרדפך ולבקשׁ את־נפשׁך והיתה נפשׁ אדני צרורה בצרור החיים את יהוה אלהיך ואת נפשׁ איביך יקלענה בתוך כף הקלע׃ </p>
<p id="v30"><sup><small>30</small></sup>  והיה כי־יעשׂה יהוה לאדני ככל אשׁר־דבר את־הטובה עליך וצוך לנגיד על־ישׂראל׃ </p>
<p id="v31"><sup><small>31</small></sup>  ולא תהיה זאת לך לפוקה ולמכשׁול לב לאדני ולשׁפך־דם חנם ולהושׁיע אדני לו והיטב יהוה לאדני וזכרת את־אמתך׃ </p>
<p id="v32"><sup><small>32</small></sup>  ויאמר דוד לאביגל ברוך יהוה אלהי ישׂראל אשׁר שׁלחך היום הזה לקראתי׃ </p>
<p id="v33"><sup><small>33</small></sup>  וברוך טעמך וברוכה את אשׁר כלתני היום הזה מבוא בדמים והשׁע ידי לי׃ </p>
<p id="v34"><sup><small>34</small></sup>  ואולם חי־יהוה אלהי ישׂראל אשׁר מנעני מהרע אתך כי לולי מהרת ותבאתי לקראתי כי אם־נותר לנבל עד־אור הבקר משׁתין בקיר׃ </p>
<p id="v35"><sup><small>35</small></sup>  ויקח דוד מידה את אשׁר־הביאה לו ולה אמר עלי לשׁלום לביתך ראי שׁמעתי בקולך ואשׂא פניך׃ </p>
<p id="v36"><sup><small>36</small></sup>  ותבא אביגיל אל־נבל והנה־לו משׁתה בביתו כמשׁתה המלך ולב נבל טוב עליו והוא שׁכר עד־מאד ולא־הגידה לו דבר קטן וגדול עד־אור הבקר׃ </p>
<p id="v37"><sup><small>37</small></sup>  ויהי בבקר בצאת היין מנבל ותגד־לו אשׁתו את־הדברים האלה וימת לבו בקרבו והוא היה לאבן׃ </p>
<p id="v38"><sup><small>38</small></sup>  ויהי כעשׂרת הימים ויגף יהוה את־נבל וימת׃ </p>
<p id="v39"><sup><small>39</small></sup>  וישׁמע דוד כי מת נבל ויאמר ברוך יהוה אשׁר רב את־ריב חרפתי מיד נבל ואת־עבדו חשׂך מרעה ואת רעת נבל השׁיב יהוה בראשׁו וישׁלח דוד וידבר באביגיל לקחתה לו לאשׁה׃ </p>
<p id="v40"><sup><small>40</small></sup>  ויבאו עבדי דוד אל־אביגיל הכרמלה וידברו אליה לאמר דוד שׁלחנו אליך לקחתך לו לאשׁה׃ </p>
<p id="v41"><sup><small>41</small></sup>  ותקם ותשׁתחו אפים ארצה ותאמר הנה אמתך לשׁפחה לרחץ רגלי עבדי אדני׃ </p>
<p id="v42"><sup><small>42</small></sup>  ותמהר ותקם אביגיל ותרכב על־החמור וחמשׁ נערתיה ההלכות לרגלה ותלך אחרי מלאכי דוד ותהי־לו לאשׁה׃ <sup id="cite1"><a href="#fn1">[1]</a></sup></p>
<p id="v43"><sup><small>43</small></sup>  ואת־אחינעם לקח דוד מיזרעאל ותהיין גם־שׁתיהן לו לנשׁים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/24">שמואל א׳ - פֶּרֶק 24</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/26">שמואל א׳ - פֶּרֶק 26</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 25:42 <i>דוד מתחתן עם אביגיל</i>: <a href="/he/The_Urantia_Book/97#p9_10">או 97:9.10</a>. </li>
</ol>
</div>
