<!--
title: שמואל א׳ - פֶּרֶק 6
description: 
published: true
date: 2022-10-6T10:37:18Z
tags: bible, bible—1 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/5">שמואל א׳ - פֶּרֶק 5</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/7">שמואל א׳ - פֶּרֶק 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי ארון־יהוה בשׂדה פלשׁתים שׁבעה חדשׁים׃ </p>
<p id="v2"><sup><small>2</small></sup>  ויקראו פלשׁתים לכהנים ולקסמים לאמר מה־נעשׂה לארון יהוה הודענו במה נשׁלחנו למקומו׃ </p>
<p id="v3"><sup><small>3</small></sup>  ויאמרו אם־משׁלחים את־ארון אלהי ישׂראל אל־תשׁלחו אתו ריקם כי־השׁב תשׁיבו לו אשׁם אז תרפאו ונודע לכם למה לא־תסור ידו מכם׃ </p>
<p id="v4"><sup><small>4</small></sup>  ויאמרו מה האשׁם אשׁר נשׁיב לו ויאמרו מספר סרני פלשׁתים חמשׁה עפלי זהב וחמשׁה עכברי זהב כי־מגפה אחת לכלם ולסרניכם׃ </p>
<p id="v5"><sup><small>5</small></sup>  ועשׂיתם צלמי עפליכם וצלמי עכבריכם המשׁחיתם את־הארץ ונתתם לאלהי ישׂראל כבוד אולי יקל את־ידו מעליכם ומעל אלהיכם ומעל ארצכם׃ </p>
<p id="v6"><sup><small>6</small></sup>  ולמה תכבדו את־לבבכם כאשׁר כבדו מצרים ופרעה את־לבם הלוא כאשׁר התעלל בהם וישׁלחום וילכו׃ </p>
<p id="v7"><sup><small>7</small></sup>  ועתה קחו ועשׂו עגלה חדשׁה אחת ושׁתי פרות עלות אשׁר לא־עלה עליהם על ואסרתם את־הפרות בעגלה והשׁיבתם בניהם מאחריהם הביתה׃ </p>
<p id="v8"><sup><small>8</small></sup>  ולקחתם את־ארון יהוה ונתתם אתו אל־העגלה ואת כלי הזהב אשׁר השׁבתם לו אשׁם תשׂימו בארגז מצדו ושׁלחתם אתו והלך׃ </p>
<p id="v9"><sup><small>9</small></sup>  וראיתם אם־דרך גבולו יעלה בית שׁמשׁ הוא עשׂה לנו את־הרעה הגדולה הזאת ואם־לא וידענו כי לא ידו נגעה בנו מקרה הוא היה לנו׃ </p>
<p id="v10"><sup><small>10</small></sup>  ויעשׂו האנשׁים כן ויקחו שׁתי פרות עלות ויאסרום בעגלה ואת־בניהם כלו בבית׃ </p>
<p id="v11"><sup><small>11</small></sup>  וישׂמו את־ארון יהוה אל־העגלה ואת הארגז ואת עכברי הזהב ואת צלמי טחריהם׃ </p>
<p id="v12"><sup><small>12</small></sup>  וישׁרנה הפרות בדרך על־דרך בית שׁמשׁ במסלה אחת הלכו הלך וגעו ולא־סרו ימין ושׂמאול וסרני פלשׁתים הלכים אחריהם עד־גבול בית שׁמשׁ׃ </p>
<p id="v13"><sup><small>13</small></sup>  ובית שׁמשׁ קצרים קציר־חטים בעמק וישׂאו את־עיניהם ויראו את־הארון וישׂמחו לראות׃ </p>
<p id="v14"><sup><small>14</small></sup>  והעגלה באה אל־שׂדה יהושׁע בית־השׁמשׁי ותעמד שׁם ושׁם אבן גדולה ויבקעו את־עצי העגלה ואת־הפרות העלו עלה ליהוה׃ </p>
<p id="v15"><sup><small>15</small></sup>  והלוים הורידו את־ארון יהוה ואת־הארגז אשׁר־אתו אשׁר־בו כלי־זהב וישׂמו אל־האבן הגדולה ואנשׁי בית־שׁמשׁ העלו עלות ויזבחו זבחים ביום ההוא ליהוה׃ </p>
<p id="v16"><sup><small>16</small></sup>  וחמשׁה סרני־פלשׁתים ראו וישׁבו עקרון ביום ההוא׃ </p>
<p id="v17"><sup><small>17</small></sup>  ואלה טחרי הזהב אשׁר השׁיבו פלשׁתים אשׁם ליהוה לאשׁדוד אחד לעזה אחד לאשׁקלון אחד לגת אחד לעקרון אחד׃ </p>
<p id="v18"><sup><small>18</small></sup>  ועכברי הזהב מספר כל־ערי פלשׁתים לחמשׁת הסרנים מעיר מבצר ועד כפר הפרזי ועד אבל הגדולה אשׁר הניחו עליה את ארון יהוה עד היום הזה בשׂדה יהושׁע בית־השׁמשׁי׃ </p>
<p id="v19"><sup><small>19</small></sup>  ויך באנשׁי בית־שׁמשׁ כי ראו בארון יהוה ויך בעם שׁבעים אישׁ חמשׁים אלף אישׁ ויתאבלו העם כי־הכה יהוה בעם מכה גדולה׃ </p>
<p id="v20"><sup><small>20</small></sup>  ויאמרו אנשׁי בית־שׁמשׁ מי יוכל לעמד לפני יהוה האלהים הקדושׁ הזה ואל־מי יעלה מעלינו׃ </p>
<p id="v21"><sup><small>21</small></sup>  וישׁלחו מלאכים אל־יושׁבי קרית־יערים לאמר השׁבו פלשׁתים את־ארון יהוה רדו העלו אתו אליכם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/5">שמואל א׳ - פֶּרֶק 5</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/7">שמואל א׳ - פֶּרֶק 7</a></td>
      </tr>
    </tbody>
  </table>
</figure>
