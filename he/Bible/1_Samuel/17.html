<!--
title: שמואל א׳ - פֶּרֶק 17
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Samuel/16">שמואל א׳ - פֶּרֶק 16</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Samuel/18">שמואל א׳ - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאספו פלשׁתים את־מחניהם למלחמה ויאספו שׂכה אשׁר ליהודה ויחנו בין־שׂוכה ובין־עזקה באפס דמים׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ושׁאול ואישׁ־ישׂראל נאספו ויחנו בעמק האלה ויערכו מלחמה לקראת פלשׁתים׃ </p>
<p id="v3"><sup><small>3</small></sup>  ופלשׁתים עמדים אל־ההר מזה וישׂראל עמדים אל־ההר מזה והגיא ביניהם׃ </p>
<p id="v4"><sup><small>4</small></sup>  ויצא אישׁ־הבנים ממחנות פלשׁתים גלית שׁמו מגת גבהו שׁשׁ אמות וזרת׃ </p>
<p id="v5"><sup><small>5</small></sup>  וכובע נחשׁת על־ראשׁו ושׁריון קשׂקשׂים הוא לבושׁ ומשׁקל השׁריון חמשׁת־אלפים שׁקלים נחשׁת׃ </p>
<p id="v6"><sup><small>6</small></sup>  ומצחת נחשׁת על־רגליו וכידון נחשׁת בין כתפיו׃ </p>
<p id="v7"><sup><small>7</small></sup>  וחץ חניתו כמנור ארגים ולהבת חניתו שׁשׁ־מאות שׁקלים ברזל ונשׂא הצנה הלך לפניו׃ </p>
<p id="v8"><sup><small>8</small></sup>  ויעמד ויקרא אל־מערכת ישׂראל ויאמר להם למה תצאו לערך מלחמה הלוא אנכי הפלשׁתי ואתם עבדים לשׁאול ברו־לכם אישׁ וירד אלי׃ </p>
<p id="v9"><sup><small>9</small></sup>  אם־יוכל להלחם אתי והכני והיינו לכם לעבדים ואם־אני אוכל־לו והכיתיו והייתם לנו לעבדים ועבדתם אתנו׃ </p>
<p id="v10"><sup><small>10</small></sup>  ויאמר הפלשׁתי אני חרפתי את־מערכות ישׂראל היום הזה תנו־לי אישׁ ונלחמה יחד׃ </p>
<p id="v11"><sup><small>11</small></sup>  וישׁמע שׁאול וכל־ישׂראל את־דברי הפלשׁתי האלה ויחתו ויראו מאד׃ </p>
<p id="v12"><sup><small>12</small></sup>  ודוד בן־אישׁ אפרתי הזה מבית לחם יהודה ושׁמו ישׁי ולו שׁמנה בנים והאישׁ בימי שׁאול זקן בא באנשׁים׃ </p>
<p id="v13"><sup><small>13</small></sup>  וילכו שׁלשׁת בני־ישׁי הגדלים הלכו אחרי־שׁאול למלחמה ושׁם שׁלשׁת בניו אשׁר הלכו במלחמה אליאב הבכור ומשׁנהו אבינדב והשׁלשׁי שׁמה׃ </p>
<p id="v14"><sup><small>14</small></sup>  ודוד הוא הקטן ושׁלשׁה הגדלים הלכו אחרי שׁאול׃ </p>
<p id="v15"><sup><small>15</small></sup>  ודוד הלך ושׁב מעל שׁאול לרעות את־צאן אביו בית־לחם׃ </p>
<p id="v16"><sup><small>16</small></sup>  ויגשׁ הפלשׁתי השׁכם והערב ויתיצב ארבעים יום׃ </p>
<p id="v17"><sup><small>17</small></sup>  ויאמר ישׁי לדוד בנו קח־נא לאחיך איפת הקליא הזה ועשׂרה לחם הזה והרץ המחנה לאחיך׃ </p>
<p id="v18"><sup><small>18</small></sup>  ואת עשׂרת חרצי החלב האלה תביא לשׂר־האלף ואת־אחיך תפקד לשׁלום ואת־ערבתם תקח׃ </p>
<p id="v19"><sup><small>19</small></sup>  ושׁאול והמה וכל־אישׁ ישׂראל בעמק האלה נלחמים עם־פלשׁתים׃ </p>
<p id="v20"><sup><small>20</small></sup>  וישׁכם דוד בבקר ויטשׁ את־הצאן על־שׁמר וישׂא וילך כאשׁר צוהו ישׁי ויבא המעגלה והחיל היצא אל־המערכה והרעו במלחמה׃ </p>
<p id="v21"><sup><small>21</small></sup>  ותערך ישׂראל ופלשׁתים מערכה לקראת מערכה׃ </p>
<p id="v22"><sup><small>22</small></sup>  ויטשׁ דוד את־הכלים מעליו על־יד שׁומר הכלים וירץ המערכה ויבא וישׁאל לאחיו לשׁלום׃ </p>
<p id="v23"><sup><small>23</small></sup>  והוא מדבר עמם והנה אישׁ הבנים עולה גלית הפלשׁתי שׁמו מגת ממערות פלשׁתים וידבר כדברים האלה וישׁמע דוד׃ </p>
<p id="v24"><sup><small>24</small></sup>  וכל אישׁ ישׂראל בראותם את־האישׁ וינסו מפניו וייראו מאד׃ </p>
<p id="v25"><sup><small>25</small></sup>  ויאמר אישׁ ישׂראל הראיתם האישׁ העלה הזה כי לחרף את־ישׂראל עלה והיה האישׁ אשׁר־יכנו יעשׁרנו המלך עשׁר גדול ואת־בתו יתן־לו ואת בית אביו יעשׂה חפשׁי בישׂראל׃ </p>
<p id="v26"><sup><small>26</small></sup>  ויאמר דוד אל־האנשׁים העמדים עמו לאמר מה־יעשׂה לאישׁ אשׁר יכה את־הפלשׁתי הלז והסיר חרפה מעל ישׂראל כי מי הפלשׁתי הערל הזה כי חרף מערכות אלהים חיים׃ </p>
<p id="v27"><sup><small>27</small></sup>  ויאמר לו העם כדבר הזה לאמר כה יעשׂה לאישׁ אשׁר יכנו׃ </p>
<p id="v28"><sup><small>28</small></sup>  וישׁמע אליאב אחיו הגדול בדברו אל־האנשׁים ויחר־אף אליאב בדוד ויאמר למה־זה ירדת ועל־מי נטשׁת מעט הצאן ההנה במדבר אני ידעתי את־זדנך ואת רע לבבך כי למען ראות המלחמה ירדת׃ </p>
<p id="v29"><sup><small>29</small></sup>  ויאמר דוד מה עשׂיתי עתה הלוא דבר הוא׃ </p>
<p id="v30"><sup><small>30</small></sup>  ויסב מאצלו אל־מול אחר ויאמר כדבר הזה וישׁבהו העם דבר כדבר הראשׁון׃ </p>
<p id="v31"><sup><small>31</small></sup>  וישׁמעו הדברים אשׁר דבר דוד ויגדו לפני־שׁאול ויקחהו׃ </p>
<p id="v32"><sup><small>32</small></sup>  ויאמר דוד אל־שׁאול אל־יפל לב־אדם עליו עבדך ילך ונלחם עם־הפלשׁתי הזה׃ </p>
<p id="v33"><sup><small>33</small></sup>  ויאמר שׁאול אל־דוד לא תוכל ללכת אל־הפלשׁתי הזה להלחם עמו כי־נער אתה והוא אישׁ מלחמה מנעריו׃ </p>
<p id="v34"><sup><small>34</small></sup>  ויאמר דוד אל־שׁאול רעה היה עבדך לאביו בצאן ובא הארי ואת־הדוב ונשׂא שׂה מהעדר׃ </p>
<p id="v35"><sup><small>35</small></sup>  ויצאתי אחריו והכתיו והצלתי מפיו ויקם עלי והחזקתי בזקנו והכתיו והמיתיו׃ </p>
<p id="v36"><sup><small>36</small></sup>  גם את־הארי גם־הדוב הכה עבדך והיה הפלשׁתי הערל הזה כאחד מהם כי חרף מערכת אלהים חיים׃ </p>
<p id="v37"><sup><small>37</small></sup>  ויאמר דוד יהוה אשׁר הצלני מיד הארי ומיד הדב הוא יצילני מיד הפלשׁתי הזה ויאמר שׁאול אל־דוד לך ויהוה יהיה עמך׃ </p>
<p id="v38"><sup><small>38</small></sup>  וילבשׁ שׁאול את־דוד מדיו ונתן קובע נחשׁת על־ראשׁו וילבשׁ אתו שׁריון׃ </p>
<p id="v39"><sup><small>39</small></sup>  ויחגר דוד את־חרבו מעל למדיו ויאל ללכת כי לא־נסה ויאמר דוד אל־שׁאול לא אוכל ללכת באלה כי לא נסיתי ויסרם דוד מעליו׃ </p>
<p id="v40"><sup><small>40</small></sup>  ויקח מקלו בידו ויבחר־לו חמשׁה חלקי־אבנים מן־הנחל וישׂם אתם בכלי הרעים אשׁר־לו ובילקוט וקלעו בידו ויגשׁ אל־הפלשׁתי׃ </p>
<p id="v41"><sup><small>41</small></sup>  וילך הפלשׁתי הלך וקרב אל־דוד והאישׁ נשׂא הצנה לפניו׃ </p>
<p id="v42"><sup><small>42</small></sup>  ויבט הפלשׁתי ויראה את־דוד ויבזהו כי־היה נער ואדמני עם־יפה מראה׃ </p>
<p id="v43"><sup><small>43</small></sup>  ויאמר הפלשׁתי אל־דוד הכלב אנכי כי־אתה בא־אלי במקלות ויקלל הפלשׁתי את־דוד באלהיו׃ </p>
<p id="v44"><sup><small>44</small></sup>  ויאמר הפלשׁתי אל־דוד לכה אלי ואתנה את־בשׂרך לעוף השׁמים ולבהמת השׂדה׃ </p>
<p id="v45"><sup><small>45</small></sup>  ויאמר דוד אל־הפלשׁתי אתה בא אלי בחרב ובחנית ובכידון ואנכי בא־אליך בשׁם יהוה צבאות אלהי מערכות ישׂראל אשׁר חרפת׃ </p>
<p id="v46"><sup><small>46</small></sup>  היום הזה יסגרך יהוה בידי והכיתך והסרתי את־ראשׁך מעליך ונתתי פגר מחנה פלשׁתים היום הזה לעוף השׁמים ולחית הארץ וידעו כל־הארץ כי ישׁ אלהים לישׂראל׃ </p>
<p id="v47"><sup><small>47</small></sup>  וידעו כל־הקהל הזה כי־לא בחרב ובחנית יהושׁיע יהוה כי ליהוה המלחמה ונתן אתכם בידנו׃ <sup id="cite2"><a href="#fn2">[2]</a></sup></p>
<p id="v48"><sup><small>48</small></sup>  והיה כי־קם הפלשׁתי וילך ויקרב לקראת דוד וימהר דוד וירץ המערכה לקראת הפלשׁתי׃ </p>
<p id="v49"><sup><small>49</small></sup>  וישׁלח דוד את־ידו אל־הכלי ויקח משׁם אבן ויקלע ויך את־הפלשׁתי אל־מצחו ותטבע האבן במצחו ויפל על־פניו ארצה׃ </p>
<p id="v50"><sup><small>50</small></sup>  ויחזק דוד מן־הפלשׁתי בקלע ובאבן ויך את־הפלשׁתי וימיתהו וחרב אין ביד־דוד׃ </p>
<p id="v51"><sup><small>51</small></sup>  וירץ דוד ויעמד אל־הפלשׁתי ויקח את־חרבו וישׁלפה מתערה וימתתהו ויכרת־בה את־ראשׁו ויראו הפלשׁתים כי־מת גבורם וינסו׃ </p>
<p id="v52"><sup><small>52</small></sup>  ויקמו אנשׁי ישׂראל ויהודה וירעו וירדפו את־הפלשׁתים עד־בואך גיא ועד שׁערי עקרון ויפלו חללי פלשׁתים בדרך שׁערים ועד־גת ועד־עקרון׃ </p>
<p id="v53"><sup><small>53</small></sup>  וישׁבו בני ישׂראל מדלק אחרי פלשׁתים וישׁסו את־מחניהם׃ </p>
<p id="v54"><sup><small>54</small></sup>  ויקח דוד את־ראשׁ הפלשׁתי ויבאהו ירושׁלם ואת־כליו שׂם באהלו׃ </p>
<p id="v55"><sup><small>55</small></sup>  וכראות שׁאול את־דוד יצא לקראת הפלשׁתי אמר אל־אבנר שׂר הצבא בן־מי־זה הנער אבנר ויאמר אבנר חי־נפשׁך המלך אם־ידעתי׃ </p>
<p id="v56"><sup><small>56</small></sup>  ויאמר המלך שׁאל אתה בן־מי־זה העלם׃ </p>
<p id="v57"><sup><small>57</small></sup>  וכשׁוב דוד מהכות את־הפלשׁתי ויקח אתו אבנר ויבאהו לפני שׁאול וראשׁ הפלשׁתי בידו׃ </p>
<p id="v58"><sup><small>58</small></sup>  ויאמר אליו שׁאול בן־מי אתה הנער ויאמר דוד בן־עבדך ישׁי בית הלחמי׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 17:1-51 <i>אלופים</i>: <a href="/he/The_Urantia_Book/70#p1_19">או 70:1.19</a>. </li>
  <li id="fn2"><a href="#cite2">↑</a> 17:47 <i>אלוהי הקרבות</i>: <a href="/he/The_Urantia_Book/70#p1_15">או 70:1.15</a>.  <i>אלוהי הקרבות</i>: <a href="/he/The_Urantia_Book/89#p6_3">או 89:6.3</a>. </li>
</ol>
</div>
