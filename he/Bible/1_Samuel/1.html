<!--
title: שמואל א׳ - פֶּרֶק 1
description: 
published: true
date: 2022-10-6T10:37:18Z
tags: bible, bible—1 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/2">שמואל א׳ - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי אישׁ אחד מן־הרמתים צופים מהר אפרים ושׁמו אלקנה בן־ירחם בן־אליהוא בן־תחו בן־צוף אפרתי׃ </p>
<p id="v2"><sup><small>2</small></sup>  ולו שׁתי נשׁים שׁם אחת חנה ושׁם השׁנית פננה ויהי לפננה ילדים ולחנה אין ילדים׃ </p>
<p id="v3"><sup><small>3</small></sup>  ועלה האישׁ ההוא מעירו מימים ימימה להשׁתחות ולזבח ליהוה צבאות בשׁלה ושׁם שׁני בני־עלי חפני ופנחס כהנים ליהוה׃ <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v4"><sup><small>4</small></sup>  ויהי היום ויזבח אלקנה ונתן לפננה אשׁתו ולכל־בניה ובנותיה מנות׃ </p>
<p id="v5"><sup><small>5</small></sup>  ולחנה יתן מנה אחת אפים כי את־חנה אהב ויהוה סגר רחמה׃ </p>
<p id="v6"><sup><small>6</small></sup>  וכעסתה צרתה גם־כעס בעבור הרעמה כי־סגר יהוה בעד רחמה׃ </p>
<p id="v7"><sup><small>7</small></sup>  וכן יעשׂה שׁנה בשׁנה מדי עלתה בבית יהוה כן תכעסנה ותבכה ולא תאכל׃ </p>
<p id="v8"><sup><small>8</small></sup>  ויאמר לה אלקנה אישׁה חנה למה תבכי ולמה לא תאכלי ולמה ירע לבבך הלוא אנכי טוב לך מעשׂרה בנים׃ </p>
<p id="v9"><sup><small>9</small></sup>  ותקם חנה אחרי אכלה בשׁלה ואחרי שׁתה ועלי הכהן ישׁב על־הכסא על־מזוזת היכל יהוה׃ </p>
<p id="v10"><sup><small>10</small></sup>  והיא מרת נפשׁ ותתפלל על־יהוה ובכה תבכה׃ </p>
<p id="v11"><sup><small>11</small></sup>  ותדר נדר ותאמר יהוה צבאות אם־ראה תראה בעני אמתך וזכרתני ולא־תשׁכח את־אמתך ונתתה לאמתך זרע אנשׁים ונתתיו ליהוה כל־ימי חייו ומורה לא־יעלה על־ראשׁו׃ </p>
<p id="v12"><sup><small>12</small></sup>  והיה כי הרבתה להתפלל לפני יהוה ועלי שׁמר את־פיה׃ </p>
<p id="v13"><sup><small>13</small></sup>  וחנה היא מדברת על־לבה רק שׂפתיה נעות וקולה לא ישׁמע ויחשׁבה עלי לשׁכרה׃ </p>
<p id="v14"><sup><small>14</small></sup>  ויאמר אליה עלי עד־מתי תשׁתכרין הסירי את־יינך מעליך׃ </p>
<p id="v15"><sup><small>15</small></sup>  ותען חנה ותאמר לא אדני אשׁה קשׁת־רוח אנכי ויין ושׁכר לא שׁתיתי ואשׁפך את־נפשׁי לפני יהוה׃ </p>
<p id="v16"><sup><small>16</small></sup>  אל־תתן את־אמתך לפני בת־בליעל כי־מרב שׂיחי וכעסי דברתי עד־הנה׃ </p>
<p id="v17"><sup><small>17</small></sup>  ויען עלי ויאמר לכי לשׁלום ואלהי ישׂראל יתן את־שׁלתך אשׁר שׁאלת מעמו׃ </p>
<p id="v18"><sup><small>18</small></sup>  ותאמר תמצא שׁפחתך חן בעיניך ותלך האשׁה לדרכה ותאכל ופניה לא־היו־לה עוד׃ </p>
<p id="v19"><sup><small>19</small></sup>  וישׁכמו בבקר וישׁתחוו לפני יהוה וישׁבו ויבאו אל־ביתם הרמתה וידע אלקנה את־חנה אשׁתו ויזכרה יהוה׃ </p>
<p id="v20"><sup><small>20</small></sup>  ויהי לתקפות הימים ותהר חנה ותלד בן ותקרא את־שׁמו שׁמואל כי מיהוה שׁאלתיו׃ </p>
<p id="v21"><sup><small>21</small></sup>  ויעל האישׁ אלקנה וכל־ביתו לזבח ליהוה את־זבח הימים ואת־נדרו׃ </p>
<p id="v22"><sup><small>22</small></sup>  וחנה לא עלתה כי־אמרה לאישׁה עד יגמל הנער והבאתיו ונראה את־פני יהוה וישׁב שׁם עד־עולם׃ </p>
<p id="v23"><sup><small>23</small></sup>  ויאמר לה אלקנה אישׁה עשׂי הטוב בעיניך שׁבי עד־גמלך אתו אך יקם יהוה את־דברו ותשׁב האשׁה ותינק את־בנה עד־גמלה אתו׃ </p>
<p id="v24"><sup><small>24</small></sup>  ותעלהו עמה כאשׁר גמלתו בפרים שׁלשׁה ואיפה אחת קמח ונבל יין ותבאהו בית־יהוה שׁלו והנער נער׃ </p>
<p id="v25"><sup><small>25</small></sup>  וישׁחטו את־הפר ויביאו את־הנער אל־עלי׃ </p>
<p id="v26"><sup><small>26</small></sup>  ותאמר בי אדני חי נפשׁך אדני אני האשׁה הנצבת עמכה בזה להתפלל אל־יהוה׃ </p>
<p id="v27"><sup><small>27</small></sup>  אל־הנער הזה התפללתי ויתן יהוה לי את־שׁאלתי אשׁר שׁאלתי מעמו׃ </p>
<p id="v28"><sup><small>28</small></sup>  וגם אנכי השׁאלתהו ליהוה כל־הימים אשׁר היה הוא שׁאול ליהוה וישׁתחו שׁם ליהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/2">שמואל א׳ - פֶּרֶק 2</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 1:3 <i>אדון הצבאות</i>: <a href="/he/The_Urantia_Book/96#p1_9">או 96:1.9</a>. </li>
  <li id="fn2"><a href="#cite2">↑</a> 1:3,11 <i>לא עוד אדון הצבאות</i>: <a href="/he/The_Urantia_Book/194#p3_11">או 194:3.11</a>. </li>
</ol>
</div>
