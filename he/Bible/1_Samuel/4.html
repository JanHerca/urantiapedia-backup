<!--
title: שמואל א׳ - פֶּרֶק 4
description: 
published: true
date: 2022-10-6T10:37:18Z
tags: bible, bible—1 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/3">שמואל א׳ - פֶּרֶק 3</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/5">שמואל א׳ - פֶּרֶק 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־שׁמואל לכל־ישׂראל ויצא ישׂראל לקראת פלשׁתים למלחמה ויחנו על־האבן העזר ופלשׁתים חנו באפק׃ </p>
<p id="v2"><sup><small>2</small></sup>  ויערכו פלשׁתים לקראת ישׂראל ותטשׁ המלחמה וינגף ישׂראל לפני פלשׁתים ויכו במערכה בשׂדה כארבעת אלפים אישׁ׃ </p>
<p id="v3"><sup><small>3</small></sup>  ויבא העם אל־המחנה ויאמרו זקני ישׂראל למה נגפנו יהוה היום לפני פלשׁתים נקחה אלינו משׁלה את־ארון ברית יהוה ויבא בקרבנו וישׁענו מכף איבינו׃ </p>
<p id="v4"><sup><small>4</small></sup>  וישׁלח העם שׁלה וישׂאו משׁם את ארון ברית־יהוה צבאות ישׁב הכרבים ושׁם שׁני בני־עלי עם־ארון ברית האלהים חפני ופינחס׃ </p>
<p id="v5"><sup><small>5</small></sup>  ויהי כבוא ארון ברית־יהוה אל־המחנה וירעו כל־ישׂראל תרועה גדולה ותהם הארץ׃ </p>
<p id="v6"><sup><small>6</small></sup>  וישׁמעו פלשׁתים את־קול התרועה ויאמרו מה קול התרועה הגדולה הזאת במחנה העברים וידעו כי ארון יהוה בא אל־המחנה׃ </p>
<p id="v7"><sup><small>7</small></sup>  ויראו הפלשׁתים כי אמרו בא אלהים אל־המחנה ויאמרו אוי לנו כי לא היתה כזאת אתמול שׁלשׁם׃ </p>
<p id="v8"><sup><small>8</small></sup>  אוי לנו מי יצילנו מיד האלהים האדירים האלה אלה הם האלהים המכים את־מצרים בכל־מכה במדבר׃ </p>
<p id="v9"><sup><small>9</small></sup>  התחזקו והיו לאנשׁים פלשׁתים פן תעבדו לעברים כאשׁר עבדו לכם והייתם לאנשׁים ונלחמתם׃ </p>
<p id="v10"><sup><small>10</small></sup>  וילחמו פלשׁתים וינגף ישׂראל וינסו אישׁ לאהליו ותהי המכה גדולה מאד ויפל מישׂראל שׁלשׁים אלף רגלי׃ </p>
<p id="v11"><sup><small>11</small></sup>  וארון אלהים נלקח ושׁני בני־עלי מתו חפני ופינחס׃ </p>
<p id="v12"><sup><small>12</small></sup>  וירץ אישׁ־בנימן מהמערכה ויבא שׁלה ביום ההוא ומדיו קרעים ואדמה על־ראשׁו׃ </p>
<p id="v13"><sup><small>13</small></sup>  ויבוא והנה עלי ישׁב על־הכסא יך דרך מצפה כי־היה לבו חרד על ארון האלהים והאישׁ בא להגיד בעיר ותזעק כל־העיר׃ </p>
<p id="v14"><sup><small>14</small></sup>  וישׁמע עלי את־קול הצעקה ויאמר מה קול ההמון הזה והאישׁ מהר ויבא ויגד לעלי׃ </p>
<p id="v15"><sup><small>15</small></sup>  ועלי בן־תשׁעים ושׁמנה שׁנה ועיניו קמה ולא יכול לראות׃ </p>
<p id="v16"><sup><small>16</small></sup>  ויאמר האישׁ אל־עלי אנכי הבא מן־המערכה ואני מן־המערכה נסתי היום ויאמר מה־היה הדבר בני׃ </p>
<p id="v17"><sup><small>17</small></sup>  ויען המבשׂר ויאמר נס ישׂראל לפני פלשׁתים וגם מגפה גדולה היתה בעם וגם־שׁני בניך מתו חפני ופינחס וארון האלהים נלקחה׃ </p>
<p id="v18"><sup><small>18</small></sup>  ויהי כהזכירו את־ארון האלהים ויפל מעל־הכסא אחרנית בעד יד השׁער ותשׁבר מפרקתו וימת כי־זקן האישׁ וכבד והוא שׁפט את־ישׂראל ארבעים שׁנה׃ </p>
<p id="v19"><sup><small>19</small></sup>  וכלתו אשׁת־פינחס הרה ללת ותשׁמע את־השׁמעה אל־הלקח ארון האלהים ומת חמיה ואישׁה ותכרע ותלד כי־נהפכו עליה צריה׃ </p>
<p id="v20"><sup><small>20</small></sup>  וכעת מותה ותדברנה הנצבות עליה אל־תיראי כי בן ילדת ולא ענתה ולא־שׁתה לבה׃ </p>
<p id="v21"><sup><small>21</small></sup>  ותקרא לנער אי־כבוד לאמר גלה כבוד מישׂראל אל־הלקח ארון האלהים ואל־חמיה ואישׁה׃ </p>
<p id="v22"><sup><small>22</small></sup>  ותאמר גלה כבוד מישׂראל כי נלקח ארון האלהים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/3">שמואל א׳ - פֶּרֶק 3</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/5">שמואל א׳ - פֶּרֶק 5</a></td>
      </tr>
    </tbody>
  </table>
</figure>
