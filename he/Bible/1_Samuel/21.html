<!--
title: שמואל א׳ - פֶּרֶק 21
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Samuel/20">שמואל א׳ - פֶּרֶק 20</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Samuel/22">שמואל א׳ - פֶּרֶק 22</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויקם וילך ויהונתן בא העיר׃ </p>
<p id="v2"><sup><small>2</small></sup>  ויבא דוד נבה אל־אחימלך הכהן ויחרד אחימלך לקראת דוד ויאמר לו מדוע אתה לבדך ואישׁ אין אתך׃ </p>
<p id="v3"><sup><small>3</small></sup>  ויאמר דוד לאחימלך הכהן המלך צוני דבר ויאמר אלי אישׁ אל־ידע מאומה את־הדבר אשׁר־אנכי שׁלחך ואשׁר צויתך ואת־הנערים יודעתי אל־מקום פלני אלמוני׃ <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  ועתה מה־ישׁ תחת־ידך חמשׁה־לחם תנה בידי או הנמצא׃ </p>
<p id="v5"><sup><small>5</small></sup>  ויען הכהן את־דוד ויאמר אין־לחם חל אל־תחת ידי כי־אם־לחם קדשׁ ישׁ אם־נשׁמרו הנערים אך מאשׁה׃ </p>
<p id="v6"><sup><small>6</small></sup>  ויען דוד את־הכהן ויאמר לו כי אם־אשׁה עצרה־לנו כתמול שׁלשׁם בצאתי ויהיו כלי־הנערים קדשׁ והוא דרך חל ואף כי היום יקדשׁ בכלי׃ </p>
<p id="v7"><sup><small>7</small></sup>  ויתן־לו הכהן קדשׁ כי לא־היה שׁם לחם כי־אם־לחם הפנים המוסרים מלפני יהוה לשׂום לחם חם ביום הלקחו׃ </p>
<p id="v8"><sup><small>8</small></sup>  ושׁם אישׁ מעבדי שׁאול ביום ההוא נעצר לפני יהוה ושׁמו דאג האדמי אביר הרעים אשׁר לשׁאול׃ </p>
<p id="v9"><sup><small>9</small></sup>  ויאמר דוד לאחימלך ואין ישׁ־פה תחת־ידך חנית או־חרב כי גם־חרבי וגם־כלי לא־לקחתי בידי כי־היה דבר־המלך נחוץ׃ </p>
<p id="v10"><sup><small>10</small></sup>  ויאמר הכהן חרב גלית הפלשׁתי אשׁר־הכית בעמק האלה הנה־היא לוטה בשׂמלה אחרי האפוד אם־אתה תקח־לך קח כי אין אחרת זולתה בזה ויאמר דוד אין כמוה תננה לי׃ </p>
<p id="v11"><sup><small>11</small></sup>  ויקם דוד ויברח ביום־ההוא מפני שׁאול ויבא אל־אכישׁ מלך גת׃ </p>
<p id="v12"><sup><small>12</small></sup>  ויאמרו עבדי אכישׁ אליו הלוא־זה דוד מלך הארץ הלוא לזה יענו במחלות לאמר הכה שׁאול באלפו ודוד ברבבתו׃ </p>
<p id="v13"><sup><small>13</small></sup>  וישׂם דוד את־הדברים האלה בלבבו וירא מאד מפני אכישׁ מלך־גת׃ </p>
<p id="v14"><sup><small>14</small></sup>  וישׁנו את־טעמו בעיניהם ויתהלל בידם ויתו על־דלתות השׁער ויורד רירו אל־זקנו׃ </p>
<p id="v15"><sup><small>15</small></sup>  ויאמר אכישׁ אל־עבדיו הנה תראו אישׁ משׁתגע למה תביאו אתו אלי׃ </p>
<p id="v16"><sup><small>16</small></sup>  חסר משׁגעים אני כי־הבאתם את־זה להשׁתגע עלי הזה יבוא אל־ביתי׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 21:3-6 <i>דוד אכל לחם ראווה</i>: <a href="/he/The_Urantia_Book/147#p6_4">או 147:6.4</a>. </li>
</ol>
</div>
