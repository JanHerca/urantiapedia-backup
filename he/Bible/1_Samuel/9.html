<!--
title: שמואל א׳ - פֶּרֶק 9
description: 
published: true
date: 2023-11-8T20:31:8Z
tags: bible, bible—1 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Samuel/8">
          <span class="mdi mdi-arrow-left-drop-circle"></span><span class="pl-2">שמואל א׳ - פֶּרֶק 8</span>
        </a>
        </td>
        <td>
        <a href="/he/Bible/1_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Samuel/10">
          <span class="pr-2">שמואל א׳ - פֶּרֶק 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי־אישׁ מבן־ימין ושׁמו קישׁ בן־אביאל בן־צרור בן־בכורת בן־אפיח בן־אישׁ ימיני גבור חיל׃ </p>
<p id="v2"><sup><small>2</small></sup>  ולו־היה בן ושׁמו שׁאול בחור וטוב ואין אישׁ מבני ישׂראל טוב ממנו משׁכמו ומעלה גבה מכל־העם׃ </p>
<p id="v3"><sup><small>3</small></sup>  ותאבדנה האתנות לקישׁ אבי שׁאול ויאמר קישׁ אל־שׁאול בנו קח־נא אתך את־אחד מהנערים וקום לך בקשׁ את־האתנת׃ </p>
<p id="v4"><sup><small>4</small></sup>  ויעבר בהר־אפרים ויעבר בארץ־שׁלשׁה ולא מצאו ויעברו בארץ־שׁעלים ואין ויעבר בארץ־ימיני ולא מצאו׃ </p>
<p id="v5"><sup><small>5</small></sup>  המה באו בארץ צוף ושׁאול אמר לנערו אשׁר־עמו לכה ונשׁובה פן־יחדל אבי מן־האתנות ודאג לנו׃ </p>
<p id="v6"><sup><small>6</small></sup>  ויאמר לו הנה־נא אישׁ־אלהים בעיר הזאת והאישׁ נכבד כל אשׁר־ידבר בוא יבוא עתה נלכה שׁם אולי יגיד לנו את־דרכנו אשׁר־הלכנו עליה׃ </p>
<p id="v7"><sup><small>7</small></sup>  ויאמר שׁאול לנערו והנה נלך ומה־נביא לאישׁ כי הלחם אזל מכלינו ותשׁורה אין־להביא לאישׁ האלהים מה אתנו׃ </p>
<p id="v8"><sup><small>8</small></sup>  ויסף הנער לענות את־שׁאול ויאמר הנה נמצא בידי רבע שׁקל כסף ונתתי לאישׁ האלהים והגיד לנו את־דרכנו׃ <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  לפנים בישׂראל כה־אמר האישׁ בלכתו לדרושׁ אלהים לכו ונלכה עד־הראה כי לנביא היום יקרא לפנים הראה׃ </p>
<p id="v10"><sup><small>10</small></sup>  ויאמר שׁאול לנערו טוב דברך לכה נלכה וילכו אל־העיר אשׁר־שׁם אישׁ האלהים׃ </p>
<p id="v11"><sup><small>11</small></sup>  המה עלים במעלה העיר והמה מצאו נערות יצאות לשׁאב מים ויאמרו להן הישׁ בזה הראה׃ </p>
<p id="v12"><sup><small>12</small></sup>  ותענינה אותם ותאמרנה ישׁ הנה לפניך מהר עתה כי היום בא לעיר כי זבח היום לעם בבמה׃ </p>
<p id="v13"><sup><small>13</small></sup>  כבאכם העיר כן תמצאון אתו בטרם יעלה הבמתה לאכל כי לא־יאכל העם עד־באו כי־הוא יברך הזבח אחרי־כן יאכלו הקראים ועתה עלו כי־אתו כהיום תמצאון אתו׃ </p>
<p id="v14"><sup><small>14</small></sup>  ויעלו העיר המה באים בתוך העיר והנה שׁמואל יצא לקראתם לעלות הבמה׃ </p>
<p id="v15"><sup><small>15</small></sup>  ויהוה גלה את־אזן שׁמואל יום אחד לפני בוא־שׁאול לאמר׃ </p>
<p id="v16"><sup><small>16</small></sup>  כעת מחר אשׁלח אליך אישׁ מארץ בנימן ומשׁחתו לנגיד על־עמי ישׂראל והושׁיע את־עמי מיד פלשׁתים כי ראיתי את־עמי כי באה צעקתו אלי׃ </p>
<p id="v17"><sup><small>17</small></sup>  ושׁמואל ראה את־שׁאול ויהוה ענהו הנה האישׁ אשׁר אמרתי אליך זה יעצר בעמי׃ <sup id="cite2"><a href="#fn2">[2]</a></sup></p>
<p id="v18"><sup><small>18</small></sup>  ויגשׁ שׁאול את־שׁמואל בתוך השׁער ויאמר הגידה־נא לי אי־זה בית הראה׃ </p>
<p id="v19"><sup><small>19</small></sup>  ויען שׁמואל את־שׁאול ויאמר אנכי הראה עלה לפני הבמה ואכלתם עמי היום ושׁלחתיך בבקר וכל אשׁר בלבבך אגיד לך׃ </p>
<p id="v20"><sup><small>20</small></sup>  ולאתנות האבדות לך היום שׁלשׁת הימים אל־תשׂם את־לבך להם כי נמצאו ולמי כל־חמדת ישׂראל הלוא לך ולכל בית אביך׃ </p>
<p id="v21"><sup><small>21</small></sup>  ויען שׁאול ויאמר הלוא בן־ימיני אנכי מקטני שׁבטי ישׂראל ומשׁפחתי הצערה מכל־משׁפחות שׁבטי בנימן ולמה דברת אלי כדבר הזה׃ </p>
<p id="v22"><sup><small>22</small></sup>  ויקח שׁמואל את־שׁאול ואת־נערו ויביאם לשׁכתה ויתן להם מקום בראשׁ הקרואים והמה כשׁלשׁים אישׁ׃ </p>
<p id="v23"><sup><small>23</small></sup>  ויאמר שׁמואל לטבח תנה את־המנה אשׁר נתתי לך אשׁר אמרתי אליך שׂים אתה עמך׃ </p>
<p id="v24"><sup><small>24</small></sup>  וירם הטבח את־השׁוק והעליה וישׂם לפני שׁאול ויאמר הנה הנשׁאר שׂים־לפניך אכל כי למועד שׁמור־לך לאמר העם קראתי ויאכל שׁאול עם־שׁמואל ביום ההוא׃ </p>
<p id="v25"><sup><small>25</small></sup>  וירדו מהבמה העיר וידבר עם־שׁאול על־הגג׃ </p>
<p id="v26"><sup><small>26</small></sup>  וישׁכמו ויהי כעלות השׁחר ויקרא שׁמואל אל־שׁאול הגג לאמר קומה ואשׁלחך ויקם שׁאול ויצאו שׁניהם הוא ושׁמואל החוצה׃ </p>
<p id="v27"><sup><small>27</small></sup>  המה יורדים בקצה העיר ושׁמואל אמר אל־שׁאול אמר לנער ויעבר לפנינו ויעבר ואתה עמד כיום ואשׁמיעך את־דבר אלהים׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Samuel/8">
          <span class="mdi mdi-arrow-left-drop-circle"></span><span class="pl-2">שמואל א׳ - פֶּרֶק 8</span>
        </a>
        </td>
        <td>
        <a href="/he/Bible/1_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Samuel/10">
          <span class="pr-2">שמואל א׳ - פֶּרֶק 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 9:8-11,18-19 <i>רואים</i>: <a href="/he/The_Urantia_Book/90#p1_1">או 90:1.1</a>. </li>
  <li id="fn2"><a href="#cite2">↑</a> 9:17 <i>"אלוהים אמר"</i>: <a href="/he/The_Urantia_Book/156#p5_4">או 156:5.4</a>. </li>
</ol>
</div>
