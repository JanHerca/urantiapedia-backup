<!--
title: שמואל א׳ - פֶּרֶק 11
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Samuel/10">שמואל א׳ - פֶּרֶק 10</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Samuel/12">שמואל א׳ - פֶּרֶק 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויעל נחשׁ העמוני ויחן על־יבשׁ גלעד ויאמרו כל־אנשׁי יבישׁ אל־נחשׁ כרת־לנו ברית ונעבדך׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ויאמר אליהם נחשׁ העמוני בזאת אכרת לכם בנקור לכם כל־עין ימין ושׂמתיה חרפה על־כל־ישׂראל׃ </p>
<p id="v3"><sup><small>3</small></sup>  ויאמרו אליו זקני יבישׁ הרף לנו שׁבעת ימים ונשׁלחה מלאכים בכל גבול ישׂראל ואם־אין מושׁיע אתנו ויצאנו אליך׃ </p>
<p id="v4"><sup><small>4</small></sup>  ויבאו המלאכים גבעת שׁאול וידברו הדברים באזני העם וישׂאו כל־העם את־קולם ויבכו׃ </p>
<p id="v5"><sup><small>5</small></sup>  והנה שׁאול בא אחרי הבקר מן־השׂדה ויאמר שׁאול מה־לעם כי יבכו ויספרו־לו את־דברי אנשׁי יבישׁ׃ </p>
<p id="v6"><sup><small>6</small></sup>  ותצלח רוח־אלהים על־שׁאול בשׁמעו את־הדברים האלה ויחר אפו מאד׃ </p>
<p id="v7"><sup><small>7</small></sup>  ויקח צמד בקר וינתחהו וישׁלח בכל־גבול ישׂראל ביד המלאכים לאמר אשׁר איננו יצא אחרי שׁאול ואחר שׁמואל כה יעשׂה לבקרו ויפל פחד־יהוה על־העם ויצאו כאישׁ אחד׃ </p>
<p id="v8"><sup><small>8</small></sup>  ויפקדם בבזק ויהיו בני־ישׂראל שׁלשׁ מאות אלף ואישׁ יהודה שׁלשׁים אלף׃ <sup id="cite2"><a href="#fn2">[2]</a></sup></p>
<p id="v9"><sup><small>9</small></sup>  ויאמרו למלאכים הבאים כה תאמרון לאישׁ יבישׁ גלעד מחר תהיה־לכם תשׁועה בחם השׁמשׁ ויבאו המלאכים ויגידו לאנשׁי יבישׁ וישׂמחו׃ </p>
<p id="v10"><sup><small>10</small></sup>  ויאמרו אנשׁי יבישׁ מחר נצא אליכם ועשׂיתם לנו ככל־הטוב בעיניכם׃ </p>
<p id="v11"><sup><small>11</small></sup>  ויהי ממחרת וישׂם שׁאול את־העם שׁלשׁה ראשׁים ויבאו בתוך־המחנה באשׁמרת הבקר ויכו את־עמון עד־חם היום ויהי הנשׁארים ויפצו ולא נשׁארו־בם שׁנים יחד׃ </p>
<p id="v12"><sup><small>12</small></sup>  ויאמר העם אל־שׁמואל מי האמר שׁאול ימלך עלינו תנו האנשׁים ונמיתם׃ </p>
<p id="v13"><sup><small>13</small></sup>  ויאמר שׁאול לא־יומת אישׁ ביום הזה כי היום עשׂה־יהוה תשׁועה בישׂראל׃ </p>
<p id="v14"><sup><small>14</small></sup>  ויאמר שׁמואל אל־העם לכו ונלכה הגלגל ונחדשׁ שׁם המלוכה׃ <sup id="cite3"><a href="#fn3">[3]</a></sup></p>
<p id="v15"><sup><small>15</small></sup>  וילכו כל־העם הגלגל וימלכו שׁם את־שׁאול לפני יהוה בגלגל ויזבחו־שׁם זבחים שׁלמים לפני יהוה וישׂמח שׁם שׁאול וכל־אנשׁי ישׂראל עד־מאד׃ <sup id="cite4"><a href="#fn4">[4]</a></sup></p>
<h2>הפניות</h2>
<div>
<ol>
  <li id="fn1"><a href="#cite1">↑</a> 11:1-11 <i>שאול מביס את בני עמון</i>: <a href="/he/The_Urantia_Book/97#p9_3">או 97:9.3</a>. </li>
  <li id="fn2"><a href="#cite2">↑</a> 11:8 <i>מספרים מנופחים</i>: <a href="/he/The_Urantia_Book/97#p9_3">או 97:9.3</a>. </li>
  <li id="fn3"><a href="#cite3">↑</a> 11:14-15 <i>העובדות השתנו</i>: <a href="/he/The_Urantia_Book/97#p9_4">או 97:9.4</a>. </li>
  <li id="fn4"><a href="#cite4">↑</a> 11:15 <i>שאול המלך על ידי כוחות</i>: <a href="/he/The_Urantia_Book/97#p9_3">או 97:9.3</a>. </li>
</ol>
</div>
