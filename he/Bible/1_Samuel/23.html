<!--
title: שמואל א׳ - פֶּרֶק 23
description: 
published: true
date: 2023-11-8T20:31:8Z
tags: bible, bible—1 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Samuel/22">
          <span class="mdi mdi-arrow-left-drop-circle"></span><span class="pl-2">שמואל א׳ - פֶּרֶק 22</span>
        </a>
        </td>
        <td>
        <a href="/he/Bible/1_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Samuel/24">
          <span class="pr-2">שמואל א׳ - פֶּרֶק 24</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויגדו לדוד לאמר הנה פלשׁתים נלחמים בקעילה והמה שׁסים את־הגרנות׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  וישׁאל דוד ביהוה לאמר האלך והכיתי בפלשׁתים האלה ויאמר יהוה אל־דוד לך והכית בפלשׁתים והושׁעת את־קעילה׃ </p>
<p id="v3"><sup><small>3</small></sup>  ויאמרו אנשׁי דוד אליו הנה אנחנו פה ביהודה יראים ואף כי־נלך קעלה אל־מערכות פלשׁתים׃ </p>
<p id="v4"><sup><small>4</small></sup>  ויוסף עוד דוד לשׁאל ביהוה ויענהו יהוה ויאמר קום רד קעילה כי־אני נתן את־פלשׁתים בידך׃ </p>
<p id="v5"><sup><small>5</small></sup>  וילך דוד ואנשׁו קעילה וילחם בפלשׁתים וינהג את־מקניהם ויך בהם מכה גדולה וישׁע דוד את ישׁבי קעילה׃ </p>
<p id="v6"><sup><small>6</small></sup>  ויהי בברח אביתר בן־אחימלך אל־דוד קעילה אפוד ירד בידו׃ </p>
<p id="v7"><sup><small>7</small></sup>  ויגד לשׁאול כי־בא דוד קעילה ויאמר שׁאול נכר אתו אלהים בידי כי נסגר לבוא בעיר דלתים ובריח׃ </p>
<p id="v8"><sup><small>8</small></sup>  וישׁמע שׁאול את־כל־העם למלחמה לרדת קעילה לצור אל־דוד ואל־אנשׁיו׃ </p>
<p id="v9"><sup><small>9</small></sup>  וידע דוד כי עליו שׁאול מחרישׁ הרעה ויאמר אל־אביתר הכהן הגישׁה האפוד׃ </p>
<p id="v10"><sup><small>10</small></sup>  ויאמר דוד יהוה אלהי ישׂראל שׁמע שׁמע עבדך כי־מבקשׁ שׁאול לבוא אל־קעילה לשׁחת לעיר בעבורי׃ </p>
<p id="v11"><sup><small>11</small></sup>  היסגרני בעלי קעילה בידו הירד שׁאול כאשׁר שׁמע עבדך יהוה אלהי ישׂראל הגד־נא לעבדך ויאמר יהוה ירד׃ </p>
<p id="v12"><sup><small>12</small></sup>  ויאמר דוד היסגרו בעלי קעילה אתי ואת־אנשׁי ביד־שׁאול ויאמר יהוה יסגירו׃ </p>
<p id="v13"><sup><small>13</small></sup>  ויקם דוד ואנשׁיו כשׁשׁ־מאות אישׁ ויצאו מקעלה ויתהלכו באשׁר יתהלכו ולשׁאול הגד כי־נמלט דוד מקעילה ויחדל לצאת׃ </p>
<p id="v14"><sup><small>14</small></sup>  וישׁב דוד במדבר במצדות וישׁב בהר במדבר־זיף ויבקשׁהו שׁאול כל־הימים ולא־נתנו אלהים בידו׃ </p>
<p id="v15"><sup><small>15</small></sup>  וירא דוד כי־יצא שׁאול לבקשׁ את־נפשׁו ודוד במדבר־זיף בחרשׁה׃ </p>
<p id="v16"><sup><small>16</small></sup>  ויקם יהונתן בן־שׁאול וילך אל־דוד חרשׁה ויחזק את־ידו באלהים׃ </p>
<p id="v17"><sup><small>17</small></sup>  ויאמר אליו אל־תירא כי לא תמצאך יד שׁאול אבי ואתה תמלך על־ישׂראל ואנכי אהיה־לך למשׁנה וגם־שׁאול אבי ידע כן׃ </p>
<p id="v18"><sup><small>18</small></sup>  ויכרתו שׁניהם ברית לפני יהוה וישׁב דוד בחרשׁה ויהונתן הלך לביתו׃ </p>
<p id="v19"><sup><small>19</small></sup>  ויעלו זפים אל־שׁאול הגבעתה לאמר הלוא דוד מסתתר עמנו במצדות בחרשׁה בגבעת החכילה אשׁר מימין הישׁימון׃ </p>
<p id="v20"><sup><small>20</small></sup>  ועתה לכל־אות נפשׁך המלך לרדת רד ולנו הסגירו ביד המלך׃ </p>
<p id="v21"><sup><small>21</small></sup>  ויאמר שׁאול ברוכים אתם ליהוה כי חמלתם עלי׃ </p>
<p id="v22"><sup><small>22</small></sup>  לכו־נא הכינו עוד ודעו וראו את־מקומו אשׁר תהיה רגלו מי ראהו שׁם כי אמר אלי ערום יערם הוא׃ </p>
<p id="v23"><sup><small>23</small></sup>  וראו ודעו מכל המחבאים אשׁר יתחבא שׁם ושׁבתם אלי אל־נכון והלכתי אתכם והיה אם־ישׁנו בארץ וחפשׂתי אתו בכל אלפי יהודה׃ </p>
<p id="v24"><sup><small>24</small></sup>  ויקומו וילכו זיפה לפני שׁאול ודוד ואנשׁיו במדבר מעון בערבה אל ימין הישׁימון׃ </p>
<p id="v25"><sup><small>25</small></sup>  וילך שׁאול ואנשׁיו לבקשׁ ויגדו לדוד וירד הסלע וישׁב במדבר מעון וישׁמע שׁאול וירדף אחרי־דוד מדבר מעון׃ </p>
<p id="v26"><sup><small>26</small></sup>  וילך שׁאול מצד ההר מזה ודוד ואנשׁיו מצד ההר מזה ויהי דוד נחפז ללכת מפני שׁאול ושׁאול ואנשׁיו עטרים אל־דוד ואל־אנשׁיו לתפשׂם׃ </p>
<p id="v27"><sup><small>27</small></sup>  ומלאך בא אל־שׁאול לאמר מהרה ולכה כי־פשׁטו פלשׁתים על־הארץ׃ </p>
<p id="v28"><sup><small>28</small></sup>  וישׁב שׁאול מרדף אחרי דוד וילך לקראת פלשׁתים על־כן קראו למקום ההוא סלע המחלקות׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/1_Samuel/22">
          <span class="mdi mdi-arrow-left-drop-circle"></span><span class="pl-2">שמואל א׳ - פֶּרֶק 22</span>
        </a>
        </td>
        <td>
        <a href="/he/Bible/1_Samuel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/1_Samuel/24">
          <span class="pr-2">שמואל א׳ - פֶּרֶק 24</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 23:1-5 <i>דוד מגן על קילה</i>: <a href="/he/The_Urantia_Book/97#p9_13">או 97:9.13</a>. </li>
</ol>
</div>
