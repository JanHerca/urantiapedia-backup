<!--
title: שמואל א׳ - פֶּרֶק 26
description: 
published: true
date: 2022-10-6T10:37:18Z
tags: bible, bible—1 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/25">שמואל א׳ - פֶּרֶק 25</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/27">שמואל א׳ - פֶּרֶק 27</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויבאו הזפים אל־שׁאול הגבעתה לאמר הלוא דוד מסתתר בגבעת החכילה על פני הישׁימן׃ </p>
<p id="v2"><sup><small>2</small></sup>  ויקם שׁאול וירד אל־מדבר־זיף ואתו שׁלשׁת־אלפים אישׁ בחורי ישׂראל לבקשׁ את־דוד במדבר־זיף׃ </p>
<p id="v3"><sup><small>3</small></sup>  ויחן שׁאול בגבעת החכילה אשׁר על־פני הישׁימן על־הדרך ודוד ישׁב במדבר וירא כי בא שׁאול אחריו המדברה׃ </p>
<p id="v4"><sup><small>4</small></sup>  וישׁלח דוד מרגלים וידע כי־בא שׁאול אל־נכון׃ </p>
<p id="v5"><sup><small>5</small></sup>  ויקם דוד ויבא אל־המקום אשׁר חנה־שׁם שׁאול וירא דוד את־המקום אשׁר שׁכב־שׁם שׁאול ואבנר בן־נר שׂר־צבאו ושׁאול שׁכב במעגל והעם חנים סביבתו׃ </p>
<p id="v6"><sup><small>6</small></sup>  ויען דוד ויאמר אל־אחימלך החתי ואל־אבישׁי בן־צרויה אחי יואב לאמר מי־ירד אתי אל־שׁאול אל־המחנה ויאמר אבישׁי אני ארד עמך׃ </p>
<p id="v7"><sup><small>7</small></sup>  ויבא דוד ואבישׁי אל־העם לילה והנה שׁאול שׁכב ישׁן במעגל וחניתו מעוכה־בארץ מראשׁתו ואבנר והעם שׁכבים סביבתו׃ </p>
<p id="v8"><sup><small>8</small></sup>  ויאמר אבישׁי אל־דוד סגר אלהים היום את־אויבך בידך ועתה אכנו נא בחנית ובארץ פעם אחת ולא אשׁנה לו׃ </p>
<p id="v9"><sup><small>9</small></sup>  ויאמר דוד אל־אבישׁי אל־תשׁחיתהו כי מי שׁלח ידו במשׁיח יהוה ונקה׃ </p>
<p id="v10"><sup><small>10</small></sup>  ויאמר דוד חי־יהוה כי אם־יהוה יגפנו או־יומו יבוא ומת או במלחמה ירד ונספה׃ </p>
<p id="v11"><sup><small>11</small></sup>  חלילה לי מיהוה משׁלח ידי במשׁיח יהוה ועתה קח־נא את־החנית אשׁר מראשׁתו ואת־צפחת המים ונלכה לנו׃ </p>
<p id="v12"><sup><small>12</small></sup>  ויקח דוד את־החנית ואת־צפחת המים מראשׁתי שׁאול וילכו להם ואין ראה ואין יודע ואין מקיץ כי כלם ישׁנים כי תרדמת יהוה נפלה עליהם׃ </p>
<p id="v13"><sup><small>13</small></sup>  ויעבר דוד העבר ויעמד על־ראשׁ־ההר מרחק רב המקום ביניהם׃ </p>
<p id="v14"><sup><small>14</small></sup>  ויקרא דוד אל־העם ואל־אבנר בן־נר לאמר הלוא תענה אבנר ויען אבנר ויאמר מי אתה קראת אל־המלך׃ </p>
<p id="v15"><sup><small>15</small></sup>  ויאמר דוד אל־אבנר הלוא־אישׁ אתה ומי כמוך בישׂראל ולמה לא שׁמרת אל־אדניך המלך כי־בא אחד העם להשׁחית את־המלך אדניך׃ </p>
<p id="v16"><sup><small>16</small></sup>  לא־טוב הדבר הזה אשׁר עשׂית חי־יהוה כי בני־מות אתם אשׁר לא־שׁמרתם על־אדניכם על־משׁיח יהוה ועתה ראה אי־חנית המלך ואת־צפחת המים אשׁר מראשׁתו׃ </p>
<p id="v17"><sup><small>17</small></sup>  ויכר שׁאול את־קול דוד ויאמר הקולך זה בני דוד ויאמר דוד קולי אדני המלך׃ </p>
<p id="v18"><sup><small>18</small></sup>  ויאמר למה זה אדני רדף אחרי עבדו כי מה עשׂיתי ומה־בידי רעה׃ </p>
<p id="v19"><sup><small>19</small></sup>  ועתה ישׁמע־נא אדני המלך את דברי עבדו אם־יהוה הסיתך בי ירח מנחה ואם בני האדם ארורים הם לפני יהוה כי־גרשׁוני היום מהסתפח בנחלת יהוה לאמר לך עבד אלהים אחרים׃ </p>
<p id="v20"><sup><small>20</small></sup>  ועתה אל־יפל דמי ארצה מנגד פני יהוה כי־יצא מלך ישׂראל לבקשׁ את־פרעשׁ אחד כאשׁר ירדף הקרא בהרים׃ </p>
<p id="v21"><sup><small>21</small></sup>  ויאמר שׁאול חטאתי שׁוב בני־דוד כי לא־ארע לך עוד תחת אשׁר יקרה נפשׁי בעיניך היום הזה הנה הסכלתי ואשׁגה הרבה מאד׃ </p>
<p id="v22"><sup><small>22</small></sup>  ויען דוד ויאמר הנה החנית המלך ויעבר אחד מהנערים ויקחה׃ </p>
<p id="v23"><sup><small>23</small></sup>  ויהוה ישׁיב לאישׁ את־צדקתו ואת־אמנתו אשׁר נתנך יהוה היום ביד ולא אביתי לשׁלח ידי במשׁיח יהוה׃ </p>
<p id="v24"><sup><small>24</small></sup>  והנה כאשׁר גדלה נפשׁך היום הזה בעיני כן תגדל נפשׁי בעיני יהוה ויצלני מכל־צרה׃ </p>
<p id="v25"><sup><small>25</small></sup>  ויאמר שׁאול אל־דוד ברוך אתה בני דוד גם עשׂה תעשׂה וגם יכל תוכל וילך דוד לדרכו ושׁאול שׁב למקומו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/25">שמואל א׳ - פֶּרֶק 25</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/27">שמואל א׳ - פֶּרֶק 27</a></td>
      </tr>
    </tbody>
  </table>
</figure>
