<!--
title: שמואל א׳ - פֶּרֶק 19
description: 
published: true
date: 2022-10-6T10:37:18Z
tags: bible, bible—1 samuel
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/18">שמואל א׳ - פֶּרֶק 18</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/20">שמואל א׳ - פֶּרֶק 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר שׁאול אל־יונתן בנו ואל־כל־עבדיו להמית את־דוד ויהונתן בן־שׁאול חפץ בדוד מאד׃ </p>
<p id="v2"><sup><small>2</small></sup>  ויגד יהונתן לדוד לאמר מבקשׁ שׁאול אבי להמיתך ועתה השׁמר־נא בבקר וישׁבת בסתר ונחבאת׃ </p>
<p id="v3"><sup><small>3</small></sup>  ואני אצא ועמדתי ליד־אבי בשׂדה אשׁר אתה שׁם ואני אדבר בך אל־אבי וראיתי מה והגדתי לך׃ </p>
<p id="v4"><sup><small>4</small></sup>  וידבר יהונתן בדוד טוב אל־שׁאול אביו ויאמר אליו אל־יחטא המלך בעבדו בדוד כי לוא חטא לך וכי מעשׂיו טוב־לך מאד׃ </p>
<p id="v5"><sup><small>5</small></sup>  וישׂם את־נפשׁו בכפו ויך את־הפלשׁתי ויעשׂ יהוה תשׁועה גדולה לכל־ישׂראל ראית ותשׂמח ולמה תחטא בדם נקי להמית את־דוד חנם׃ </p>
<p id="v6"><sup><small>6</small></sup>  וישׁמע שׁאול בקול יהונתן וישׁבע שׁאול חי־יהוה אם־יומת׃ </p>
<p id="v7"><sup><small>7</small></sup>  ויקרא יהונתן לדוד ויגד־לו יהונתן את כל־הדברים האלה ויבא יהונתן את־דוד אל־שׁאול ויהי לפניו כאתמול שׁלשׁום׃ </p>
<p id="v8"><sup><small>8</small></sup>  ותוסף המלחמה להיות ויצא דוד וילחם בפלשׁתים ויך בהם מכה גדולה וינסו מפניו׃ </p>
<p id="v9"><sup><small>9</small></sup>  ותהי רוח יהוה רעה אל־שׁאול והוא בביתו יושׁב וחניתו בידו ודוד מנגן ביד׃ </p>
<p id="v10"><sup><small>10</small></sup>  ויבקשׁ שׁאול להכות בחנית בדוד ובקיר ויפטר מפני שׁאול ויך את־החנית בקיר ודוד נס וימלט בלילה הוא׃ </p>
<p id="v11"><sup><small>11</small></sup>  וישׁלח שׁאול מלאכים אל־בית דוד לשׁמרו ולהמיתו בבקר ותגד לדוד מיכל אשׁתו לאמר אם־אינך ממלט את־נפשׁך הלילה מחר אתה מומת׃ </p>
<p id="v12"><sup><small>12</small></sup>  ותרד מיכל את־דוד בעד החלון וילך ויברח וימלט׃ </p>
<p id="v13"><sup><small>13</small></sup>  ותקח מיכל את־התרפים ותשׂם אל־המטה ואת כביר העזים שׂמה מראשׁתיו ותכס בבגד׃ </p>
<p id="v14"><sup><small>14</small></sup>  וישׁלח שׁאול מלאכים לקחת את־דוד ותאמר חלה הוא׃ </p>
<p id="v15"><sup><small>15</small></sup>  וישׁלח שׁאול את־המלאכים לראות את־דוד לאמר העלו אתו במטה אלי להמתו׃ </p>
<p id="v16"><sup><small>16</small></sup>  ויבאו המלאכים והנה התרפים אל־המטה וכביר העזים מראשׁתיו׃ </p>
<p id="v17"><sup><small>17</small></sup>  ויאמר שׁאול אל־מיכל למה ככה רמיתני ותשׁלחי את־איבי וימלט ותאמר מיכל אל־שׁאול הוא־אמר אלי שׁלחני למה אמיתך׃ </p>
<p id="v18"><sup><small>18</small></sup>  ודוד ברח וימלט ויבא אל־שׁמואל הרמתה ויגד־לו את כל־אשׁר עשׂה־לו שׁאול וילך הוא ושׁמואל וישׁבו בנוית׃ </p>
<p id="v19"><sup><small>19</small></sup>  ויגד לשׁאול לאמר הנה דוד בנוית ברמה׃ </p>
<p id="v20"><sup><small>20</small></sup>  וישׁלח שׁאול מלאכים לקחת את־דוד וירא את־להקת הנביאים נבאים ושׁמואל עמד נצב עליהם ותהי על־מלאכי שׁאול רוח אלהים ויתנבאו גם־המה׃ </p>
<p id="v21"><sup><small>21</small></sup>  ויגדו לשׁאול וישׁלח מלאכים אחרים ויתנבאו גם־המה ויסף שׁאול וישׁלח מלאכים שׁלשׁים ויתנבאו גם־המה׃ </p>
<p id="v22"><sup><small>22</small></sup>  וילך גם־הוא הרמתה ויבא עד־בור הגדול אשׁר בשׂכו וישׁאל ויאמר איפה שׁמואל ודוד ויאמר הנה בנוית ברמה׃ </p>
<p id="v23"><sup><small>23</small></sup>  וילך שׁם אל־נוית ברמה ותהי עליו גם־הוא רוח אלהים וילך הלוך ויתנבא עד־באו בנוית ברמה׃ </p>
<p id="v24"><sup><small>24</small></sup>  ויפשׁט גם־הוא בגדיו ויתנבא גם־הוא לפני שׁמואל ויפל ערם כל־היום ההוא וכל־הלילה על־כן יאמרו הגם שׁאול בנביאם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Samuel/18">שמואל א׳ - פֶּרֶק 18</a></td>
        <td><a href="/he/Bible/1_Samuel/Index">אינדקס</a></td>
        <td><a href="/he/Bible/1_Samuel/20">שמואל א׳ - פֶּרֶק 20</a></td>
      </tr>
    </tbody>
  </table>
</figure>
