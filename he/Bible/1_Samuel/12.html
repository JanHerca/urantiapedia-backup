<!--
title: שמואל א׳ - פֶּרֶק 12
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Samuel/11">שמואל א׳ - פֶּרֶק 11</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Samuel/13">שמואל א׳ - פֶּרֶק 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר שׁמואל אל־כל־ישׂראל הנה שׁמעתי בקלכם לכל אשׁר־אמרתם לי ואמליך עליכם מלך׃ </p>
<p id="v2"><sup><small>2</small></sup>  ועתה הנה המלך מתהלך לפניכם ואני זקנתי ושׂבתי ובני הנם אתכם ואני התהלכתי לפניכם מנערי עד־היום הזה׃ </p>
<p id="v3"><sup><small>3</small></sup>  הנני ענו בי נגד יהוה ונגד משׁיחו את־שׁור מי לקחתי וחמור מי לקחתי ואת־מי עשׁקתי את־מי רצותי ומיד־מי לקחתי כפר ואעלים עיני בו ואשׁיב לכם׃ </p>
<p id="v4"><sup><small>4</small></sup>  ויאמרו לא עשׁקתנו ולא רצותנו ולא־לקחת מיד־אישׁ מאומה׃ </p>
<p id="v5"><sup><small>5</small></sup>  ויאמר אליהם עד יהוה בכם ועד משׁיחו היום הזה כי לא מצאתם בידי מאומה ויאמר עד׃ </p>
<p id="v6"><sup><small>6</small></sup>  ויאמר שׁמואל אל־העם יהוה אשׁר עשׂה את־משׁה ואת־אהרן ואשׁר העלה את־אבתיכם מארץ מצרים׃ </p>
<p id="v7"><sup><small>7</small></sup>  ועתה התיצבו ואשׁפטה אתכם לפני יהוה את כל־צדקות יהוה אשׁר־עשׂה אתכם ואת־אבותיכם׃ </p>
<p id="v8"><sup><small>8</small></sup>  כאשׁר־בא יעקב מצרים ויזעקו אבותיכם אל־יהוה וישׁלח יהוה את־משׁה ואת־אהרן ויוציאו את־אבתיכם ממצרים וישׁבום במקום הזה׃ </p>
<p id="v9"><sup><small>9</small></sup>  וישׁכחו את־יהוה אלהיהם וימכר אתם ביד סיסרא שׂר־צבא חצור וביד־פלשׁתים וביד מלך מואב וילחמו בם׃ </p>
<p id="v10"><sup><small>10</small></sup>  ויזעקו אל־יהוה ויאמר חטאנו כי עזבנו את־יהוה ונעבד את־הבעלים ואת־העשׁתרות ועתה הצילנו מיד איבינו ונעבדך׃ <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  וישׁלח יהוה את־ירבעל ואת־בדן ואת־יפתח ואת־שׁמואל ויצל אתכם מיד איביכם מסביב ותשׁבו בטח׃ </p>
<p id="v12"><sup><small>12</small></sup>  ותראו כי־נחשׁ מלך בני־עמון בא עליכם ותאמרו לי לא כי־מלך ימלך עלינו ויהוה אלהיכם מלככם׃ </p>
<p id="v13"><sup><small>13</small></sup>  ועתה הנה המלך אשׁר בחרתם אשׁר שׁאלתם והנה נתן יהוה עליכם מלך׃ </p>
<p id="v14"><sup><small>14</small></sup>  אם־תיראו את־יהוה ועבדתם אתו ושׁמעתם בקלו ולא תמרו את־פי יהוה והיתם גם־אתם וגם־המלך אשׁר מלך עליכם אחר יהוה אלהיכם׃ </p>
<p id="v15"><sup><small>15</small></sup>  ואם־לא תשׁמעו בקול יהוה ומריתם את־פי יהוה והיתה יד־יהוה בכם ובאבתיכם׃ </p>
<p id="v16"><sup><small>16</small></sup>  גם־עתה התיצבו וראו את־הדבר הגדול הזה אשׁר יהוה עשׂה לעיניכם׃ </p>
<p id="v17"><sup><small>17</small></sup>  הלוא קציר־חטים היום אקרא אל־יהוה ויתן קלות ומטר ודעו וראו כי־רעתכם רבה אשׁר עשׂיתם בעיני יהוה לשׁאול לכם מלך׃ <sup id="cite2"><a href="#fn2">[2]</a></sup></p>
<p id="v18"><sup><small>18</small></sup>  ויקרא שׁמואל אל־יהוה ויתן יהוה קלת ומטר ביום ההוא ויירא כל־העם מאד את־יהוה ואת־שׁמואל׃ </p>
<p id="v19"><sup><small>19</small></sup>  ויאמרו כל־העם אל־שׁמואל התפלל בעד־עבדיך אל־יהוה אלהיך ואל־נמות כי־יספנו על־כל־חטאתינו רעה לשׁאל לנו מלך׃ </p>
<p id="v20"><sup><small>20</small></sup>  ויאמר שׁמואל אל־העם אל־תיראו אתם עשׂיתם את כל־הרעה הזאת אך אל־תסורו מאחרי יהוה ועבדתם את־יהוה בכל־לבבכם׃ </p>
<p id="v21"><sup><small>21</small></sup>  ולא תסורו כי אחרי התהו אשׁר לא־יועילו ולא יצילו כי־תהו המה׃ </p>
<p id="v22"><sup><small>22</small></sup>  כי לא־יטשׁ יהוה את־עמו בעבור שׁמו הגדול כי הואיל יהוה לעשׂות אתכם לו לעם׃ <sup id="cite3"><a href="#fn3">[3]</a></sup></p>
<p id="v23"><sup><small>23</small></sup>  גם אנכי חלילה לי מחטא ליהוה מחדל להתפלל בעדכם והוריתי אתכם בדרך הטובה והישׁרה׃ </p>
<p id="v24"><sup><small>24</small></sup>  אך יראו את־יהוה ועבדתם אתו באמת בכל־לבבכם כי ראו את אשׁר־הגדל עמכם׃ </p>
<p id="v25"><sup><small>25</small></sup>  ואם־הרע תרעו גם־אתם גם־מלככם תספו׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 12:10 <i>"אלים" מתחרים בעל, אשתרות</i>: <a href="/he/The_Urantia_Book/95#p1_3">או 95:1.3</a>.  <i>עשתורת</i>: <a href="/he/The_Urantia_Book/95#p1_7">או 95:1.7</a>. </li>
  <li id="fn2"><a href="#cite2">↑</a> 12:17-18 <i>גשם לא רצוי</i>: <a href="/he/The_Urantia_Book/85#p4_3">או 85:4.3</a>. </li>
  <li id="fn3"><a href="#cite3">↑</a> 12:22 <i>הוא לא יעזוב</i>: <a href="/he/The_Urantia_Book/3#p1_4">או 3:1.4</a>.  <i>האדון לא עזוב אנשים</i>: <a href="/he/The_Urantia_Book/97#p1_5">או 97:1.5</a>. </li>
</ol>
</div>
