<!--
title: שמואל א׳ - פֶּרֶק 8
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Samuel/7">שמואל א׳ - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Samuel/9">שמואל א׳ - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי כאשׁר זקן שׁמואל וישׂם את־בניו שׁפטים לישׂראל׃ </p>
<p id="v2"><sup><small>2</small></sup>  ויהי שׁם־בנו הבכור יואל ושׁם משׁנהו אביה שׁפטים בבאר שׁבע׃ </p>
<p id="v3"><sup><small>3</small></sup>  ולא־הלכו בניו בדרכו ויטו אחרי הבצע ויקחו־שׁחד ויטו משׁפט׃ </p>
<p id="v4"><sup><small>4</small></sup>  ויתקבצו כל זקני ישׂראל ויבאו אל־שׁמואל הרמתה׃ </p>
<p id="v5"><sup><small>5</small></sup>  ויאמרו אליו הנה אתה זקנת ובניך לא הלכו בדרכיך עתה שׂימה־לנו מלך לשׁפטנו ככל־הגוים׃ </p>
<p id="v6"><sup><small>6</small></sup>  וירע הדבר בעיני שׁמואל כאשׁר אמרו תנה־לנו מלך לשׁפטנו ויתפלל שׁמואל אל־יהוה׃ </p>
<p id="v7"><sup><small>7</small></sup>  ויאמר יהוה אל־שׁמואל שׁמע בקול העם לכל אשׁר־יאמרו אליך כי לא אתך מאסו כי־אתי מאסו ממלך עליהם׃ </p>
<p id="v8"><sup><small>8</small></sup>  ככל־המעשׂים אשׁר־עשׂו מיום העלתי אתם ממצרים ועד־היום הזה ויעזבני ויעבדו אלהים אחרים כן המה עשׂים גם־לך׃ </p>
<p id="v9"><sup><small>9</small></sup>  ועתה שׁמע בקולם אך כי־העד תעיד בהם והגדת להם משׁפט המלך אשׁר ימלך עליהם׃ </p>
<p id="v10"><sup><small>10</small></sup>  ויאמר שׁמואל את כל־דברי יהוה אל־העם השׁאלים מאתו מלך׃ </p>
<p id="v11"><sup><small>11</small></sup>  ויאמר זה יהיה משׁפט המלך אשׁר ימלך עליכם את־בניכם יקח ושׂם לו במרכבתו ובפרשׁיו ורצו לפני מרכבתו׃ </p>
<p id="v12"><sup><small>12</small></sup>  ולשׂום לו שׂרי אלפים ושׂרי חמשׁים ולחרשׁ חרישׁו ולקצר קצירו ולעשׂות כלי־מלחמתו וכלי רכבו׃ </p>
<p id="v13"><sup><small>13</small></sup>  ואת־בנותיכם יקח לרקחות ולטבחות ולאפות׃ </p>
<p id="v14"><sup><small>14</small></sup>  ואת־שׂדותיכם ואת־כרמיכם וזיתיכם הטובים יקח ונתן לעבדיו׃ </p>
<p id="v15"><sup><small>15</small></sup>  וזרעיכם וכרמיכם יעשׂר ונתן לסריסיו ולעבדיו׃ </p>
<p id="v16"><sup><small>16</small></sup>  ואת־עבדיכם ואת־שׁפחותיכם ואת־בחוריכם הטובים ואת־חמוריכם יקח ועשׂה למלאכתו׃ </p>
<p id="v17"><sup><small>17</small></sup>  צאנכם יעשׂר ואתם תהיו־לו לעבדים׃ </p>
<p id="v18"><sup><small>18</small></sup>  וזעקתם ביום ההוא מלפני מלככם אשׁר בחרתם לכם ולא־יענה יהוה אתכם ביום ההוא׃ </p>
<p id="v19"><sup><small>19</small></sup>  וימאנו העם לשׁמע בקול שׁמואל ויאמרו לא כי אם־מלך יהיה עלינו׃ </p>
<p id="v20"><sup><small>20</small></sup>  והיינו גם־אנחנו ככל־הגוים ושׁפטנו מלכנו ויצא לפנינו ונלחם את־מלחמתנו׃ </p>
<p id="v21"><sup><small>21</small></sup>  וישׁמע שׁמואל את כל־דברי העם וידברם באזני יהוה׃ </p>
<p id="v22"><sup><small>22</small></sup>  ויאמר יהוה אל־שׁמואל שׁמע בקולם והמלכת להם מלך ויאמר שׁמואל אל־אנשׁי ישׂראל לכו אישׁ לעירו׃ </p>
