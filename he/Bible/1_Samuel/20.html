<!--
title: שמואל א׳ - פֶּרֶק 20
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Samuel/19">שמואל א׳ - פֶּרֶק 19</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Samuel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Samuel/21">שמואל א׳ - פֶּרֶק 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויברח דוד מנוות ברמה ויבא ויאמר לפני יהונתן מה עשׂיתי מה־עוני ומה־חטאתי לפני אביך כי מבקשׁ את־נפשׁי׃ </p>
<p id="v2"><sup><small>2</small></sup>  ויאמר לו חלילה לא תמות הנה לו עשׁה אבי דבר גדול או דבר קטן ולא יגלה את־אזני ומדוע יסתיר אבי ממני את־הדבר הזה אין זאת׃ </p>
<p id="v3"><sup><small>3</small></sup>  וישׁבע עוד דוד ויאמר ידע ידע אביך כי־מצאתי חן בעיניך ויאמר אל־ידע־זאת יהונתן פן־יעצב ואולם חי־יהוה וחי נפשׁך כי כפשׂע ביני ובין המות׃ </p>
<p id="v4"><sup><small>4</small></sup>  ויאמר יהונתן אל־דוד מה־תאמר נפשׁך ואעשׂה־לך׃ </p>
<p id="v5"><sup><small>5</small></sup>  ויאמר דוד אל־יהונתן הנה־חדשׁ מחר ואנכי ישׁב־אשׁב עם־המלך לאכול ושׁלחתני ונסתרתי בשׂדה עד הערב השׁלשׁית׃ </p>
<p id="v6"><sup><small>6</small></sup>  אם־פקד יפקדני אביך ואמרת נשׁאל נשׁאל ממני דוד לרוץ בית־לחם עירו כי זבח הימים שׁם לכל־המשׁפחה׃ </p>
<p id="v7"><sup><small>7</small></sup>  אם־כה יאמר טוב שׁלום לעבדך ואם־חרה יחרה לו דע כי־כלתה הרעה מעמו׃ </p>
<p id="v8"><sup><small>8</small></sup>  ועשׂית חסד על־עבדך כי בברית יהוה הבאת את־עבדך עמך ואם־ישׁ־בי עון המיתני אתה ועד־אביך למה־זה תביאני׃ </p>
<p id="v9"><sup><small>9</small></sup>  ויאמר יהונתן חלילה לך כי אם־ידע אדע כי־כלתה הרעה מעם אבי לבוא עליך ולא אתה אגיד לך׃ </p>
<p id="v10"><sup><small>10</small></sup>  ויאמר דוד אל־יהונתן מי יגיד לי או מה־יענך אביך קשׁה׃ </p>
<p id="v11"><sup><small>11</small></sup>  ויאמר יהונתן אל־דוד לכה ונצא השׂדה ויצאו שׁניהם השׂדה׃ </p>
<p id="v12"><sup><small>12</small></sup>  ויאמר יהונתן אל־דוד יהוה אלהי ישׂראל כי־אחקר את־אבי כעת מחר השׁלשׁית והנה־טוב אל־דוד ולא־אז אשׁלח אליך וגליתי את־אזנך׃ </p>
<p id="v13"><sup><small>13</small></sup>  כה־יעשׂה יהוה ליהונתן וכה יסיף כי־ייטב אל־אבי את־הרעה עליך וגליתי את־אזנך ושׁלחתיך והלכת לשׁלום ויהי יהוה עמך כאשׁר היה עם־אבי׃ </p>
<p id="v14"><sup><small>14</small></sup>  ולא אם־עודני חי ולא־תעשׂה עמדי חסד יהוה ולא אמות׃ </p>
<p id="v15"><sup><small>15</small></sup>  ולא־תכרת את־חסדך מעם ביתי עד־עולם ולא בהכרת יהוה את־איבי דוד אישׁ מעל פני האדמה׃ </p>
<p id="v16"><sup><small>16</small></sup>  ויכרת יהונתן עם־בית דוד ובקשׁ יהוה מיד איבי דוד׃ </p>
<p id="v17"><sup><small>17</small></sup>  ויוסף יהונתן להשׁביע את־דוד באהבתו אתו כי־אהבת נפשׁו אהבו׃ </p>
<p id="v18"><sup><small>18</small></sup>  ויאמר־לו יהונתן מחר חדשׁ ונפקדת כי יפקד מושׁבך׃ </p>
<p id="v19"><sup><small>19</small></sup>  ושׁלשׁת תרד מאד ובאת אל־המקום אשׁר־נסתרת שׁם ביום המעשׂה וישׁבת אצל האבן האזל׃ </p>
<p id="v20"><sup><small>20</small></sup>  ואני שׁלשׁת החצים צדה אורה לשׁלח־לי למטרה׃ </p>
<p id="v21"><sup><small>21</small></sup>  והנה אשׁלח את־הנער לך מצא את־החצים אם־אמר אמר לנער הנה החצים ממך והנה קחנו ובאה כי־שׁלום לך ואין דבר חי־יהוה׃ </p>
<p id="v22"><sup><small>22</small></sup>  ואם־כה אמר לעלם הנה החצים ממך והלאה לך כי שׁלחך יהוה׃ </p>
<p id="v23"><sup><small>23</small></sup>  והדבר אשׁר דברנו אני ואתה הנה יהוה ביני ובינך עד־עולם׃ </p>
<p id="v24"><sup><small>24</small></sup>  ויסתר דוד בשׂדה ויהי החדשׁ וישׁב המלך על־הלחם לאכול׃ </p>
<p id="v25"><sup><small>25</small></sup>  וישׁב המלך על־מושׁבו כפעם בפעם אל־מושׁב הקיר ויקם יהונתן וישׁב אבנר מצד שׁאול ויפקד מקום דוד׃ </p>
<p id="v26"><sup><small>26</small></sup>  ולא־דבר שׁאול מאומה ביום ההוא כי אמר מקרה הוא בלתי טהור הוא כי־לא טהור׃ </p>
<p id="v27"><sup><small>27</small></sup>  ויהי ממחרת החדשׁ השׁני ויפקד מקום דוד ויאמר שׁאול אל־יהונתן בנו מדוע לא־בא בן־ישׁי גם־תמול גם־היום אל־הלחם׃ </p>
<p id="v28"><sup><small>28</small></sup>  ויען יהונתן את־שׁאול נשׁאל נשׁאל דוד מעמדי עד־בית לחם׃ </p>
<p id="v29"><sup><small>29</small></sup>  ויאמר שׁלחני נא כי זבח משׁפחה לנו בעיר והוא צוה־לי אחי ועתה אם־מצאתי חן בעיניך אמלטה נא ואראה את־אחי על־כן לא־בא אל־שׁלחן המלך׃ </p>
<p id="v30"><sup><small>30</small></sup>  ויחר־אף שׁאול ביהונתן ויאמר לו בן־נעות המרדות הלוא ידעתי כי־בחר אתה לבן־ישׁי לבשׁתך ולבשׁת ערות אמך׃ </p>
<p id="v31"><sup><small>31</small></sup>  כי כל־הימים אשׁר בן־ישׁי חי על־האדמה לא תכון אתה ומלכותך ועתה שׁלח וקח אתו אלי כי בן־מות הוא׃ </p>
<p id="v32"><sup><small>32</small></sup>  ויען יהונתן את־שׁאול אביו ויאמר אליו למה יומת מה עשׂה׃ </p>
<p id="v33"><sup><small>33</small></sup>  ויטל שׁאול את־החנית עליו להכתו וידע יהונתן כי־כלה היא מעם אביו להמית את־דוד׃ </p>
<p id="v34"><sup><small>34</small></sup>  ויקם יהונתן מעם השׁלחן בחרי־אף ולא־אכל ביום־החדשׁ השׁני לחם כי נעצב אל־דוד כי הכלמו אביו׃ </p>
<p id="v35"><sup><small>35</small></sup>  ויהי בבקר ויצא יהונתן השׂדה למועד דוד ונער קטן עמו׃ </p>
<p id="v36"><sup><small>36</small></sup>  ויאמר לנערו רץ מצא נא את־החצים אשׁר אנכי מורה הנער רץ והוא־ירה החצי להעברו׃ </p>
<p id="v37"><sup><small>37</small></sup>  ויבא הנער עד־מקום החצי אשׁר ירה יהונתן ויקרא יהונתן אחרי הנער ויאמר הלוא החצי ממך והלאה׃ </p>
<p id="v38"><sup><small>38</small></sup>  ויקרא יהונתן אחרי הנער מהרה חושׁה אל־תעמד וילקט נער יהונתן את־החצי ויבא אל־אדניו׃ </p>
<p id="v39"><sup><small>39</small></sup>  והנער לא־ידע מאומה אך יהונתן ודוד ידעו את־הדבר׃ </p>
<p id="v40"><sup><small>40</small></sup>  ויתן יהונתן את־כליו אל־הנער אשׁר־לו ויאמר לו לך הביא העיר׃ </p>
<p id="v41"><sup><small>41</small></sup>  הנער בא ודוד קם מאצל הנגב ויפל לאפיו ארצה וישׁתחו שׁלשׁ פעמים וישׁקו אישׁ את־רעהו ויבכו אישׁ את־רעהו עד־דוד הגדיל׃ </p>
<p id="v42"><sup><small>42</small></sup>  ויאמר יהונתן לדוד לך לשׁלום אשׁר נשׁבענו שׁנינו אנחנו בשׁם יהוה לאמר יהוה יהיה ביני ובינך ובין זרעי ובין זרעך עד־עולם׃ </p>
