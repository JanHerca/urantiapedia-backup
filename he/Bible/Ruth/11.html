<!--
title: רות - פֶּרֶק 11
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ruth/10">רות - פֶּרֶק 10</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ruth/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ruth/12">רות - פֶּרֶק 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויפתח הגלעדי היה גבור חיל והוא בן־אשׁה זונה ויולד גלעד את־יפתח׃ </p>
<p id="v2"><sup><small>2</small></sup>  ותלד אשׁת־גלעד לו בנים ויגדלו בני־האשׁה ויגרשׁו את־יפתח ויאמרו לו לא־תנחל בבית־אבינו כי בן־אשׁה אחרת אתה׃ </p>
<p id="v3"><sup><small>3</small></sup>  ויברח יפתח מפני אחיו וישׁב בארץ טוב ויתלקטו אל־יפתח אנשׁים ריקים ויצאו עמו׃ </p>
<p id="v4"><sup><small>4</small></sup>  ויהי מימים וילחמו בני־עמון עם־ישׂראל׃ </p>
<p id="v5"><sup><small>5</small></sup>  ויהי כאשׁר־נלחמו בני־עמון עם־ישׂראל וילכו זקני גלעד לקחת את־יפתח מארץ טוב׃ </p>
<p id="v6"><sup><small>6</small></sup>  ויאמרו ליפתח לכה והייתה לנו לקצין ונלחמה בבני עמון׃ </p>
<p id="v7"><sup><small>7</small></sup>  ויאמר יפתח לזקני גלעד הלא אתם שׂנאתם אותי ותגרשׁוני מבית אבי ומדוע באתם אלי עתה כאשׁר צר לכם׃ </p>
<p id="v8"><sup><small>8</small></sup>  ויאמרו זקני גלעד אל־יפתח לכן עתה שׁבנו אליך והלכת עמנו ונלחמת בבני עמון והיית לנו לראשׁ לכל ישׁבי גלעד׃ </p>
<p id="v9"><sup><small>9</small></sup>  ויאמר יפתח אל־זקני גלעד אם־משׁיבים אתם אותי להלחם בבני עמון ונתן יהוה אותם לפני אנכי אהיה לכם לראשׁ׃ </p>
<p id="v10"><sup><small>10</small></sup>  ויאמרו זקני־גלעד אל־יפתח יהוה יהיה שׁמע בינותינו אם־לא כדברך כן נעשׂה׃ </p>
<p id="v11"><sup><small>11</small></sup>  וילך יפתח עם־זקני גלעד וישׂימו העם אותו עליהם לראשׁ ולקצין וידבר יפתח את־כל־דבריו לפני יהוה במצפה׃ </p>
<p id="v12"><sup><small>12</small></sup>  וישׁלח יפתח מלאכים אל־מלך בני־עמון לאמר מה־לי ולך כי־באת אלי להלחם בארצי׃ </p>
<p id="v13"><sup><small>13</small></sup>  ויאמר מלך בני־עמון אל־מלאכי יפתח כי־לקח ישׂראל את־ארצי בעלותו ממצרים מארנון ועד־היבק ועד־הירדן ועתה השׁיבה אתהן בשׁלום׃ </p>
<p id="v14"><sup><small>14</small></sup>  ויוסף עוד יפתח וישׁלח מלאכים אל־מלך בני עמון׃ </p>
<p id="v15"><sup><small>15</small></sup>  ויאמר לו כה אמר יפתח לא־לקח ישׂראל את־ארץ מואב ואת־ארץ בני עמון׃ </p>
<p id="v16"><sup><small>16</small></sup>  כי בעלותם ממצרים וילך ישׂראל במדבר עד־ים־סוף ויבא קדשׁה׃ </p>
<p id="v17"><sup><small>17</small></sup>  וישׁלח ישׂראל מלאכים אל־מלך אדום לאמר אעברה־נא בארצך ולא שׁמע מלך אדום וגם אל־מלך מואב שׁלח ולא אבה וישׁב ישׂראל בקדשׁ׃ </p>
<p id="v18"><sup><small>18</small></sup>  וילך במדבר ויסב את־ארץ אדום ואת־ארץ מואב ויבא ממזרח־שׁמשׁ לארץ מואב ויחנון בעבר ארנון ולא־באו בגבול מואב כי ארנון גבול מואב׃ </p>
<p id="v19"><sup><small>19</small></sup>  וישׁלח ישׂראל מלאכים אל־סיחון מלך־האמרי מלך חשׁבון ויאמר לו ישׂראל נעברה־נא בארצך עד־מקומי׃ </p>
<p id="v20"><sup><small>20</small></sup>  ולא־האמין סיחון את־ישׂראל עבר בגבלו ויאסף סיחון את־כל־עמו ויחנו ביהצה וילחם עם־ישׂראל׃ </p>
<p id="v21"><sup><small>21</small></sup>  ויתן יהוה אלהי־ישׂראל את־סיחון ואת־כל־עמו ביד ישׂראל ויכום ויירשׁ ישׂראל את כל־ארץ האמרי יושׁב הארץ ההיא׃ </p>
<p id="v22"><sup><small>22</small></sup>  ויירשׁו את כל־גבול האמרי מארנון ועד־היבק ומן־המדבר ועד־הירדן׃ </p>
<p id="v23"><sup><small>23</small></sup>  ועתה יהוה אלהי ישׂראל הורישׁ את־האמרי מפני עמו ישׂראל ואתה תירשׁנו׃ </p>
<p id="v24"><sup><small>24</small></sup>  הלא את אשׁר יורישׁך כמושׁ אלהיך אותו תירשׁ ואת כל־אשׁר הורישׁ יהוה אלהינו מפנינו אותו נירשׁ׃ </p>
<p id="v25"><sup><small>25</small></sup>  ועתה הטוב טוב אתה מבלק בן־צפור מלך מואב הרוב רב עם־ישׂראל אם־נלחם נלחם בם׃ </p>
<p id="v26"><sup><small>26</small></sup>  בשׁבת ישׂראל בחשׁבון ובבנותיה ובערעור ובבנותיה ובכל־הערים אשׁר על־ידי ארנון שׁלשׁ מאות שׁנה ומדוע לא־הצלתם בעת ההיא׃ </p>
<p id="v27"><sup><small>27</small></sup>  ואנכי לא־חטאתי לך ואתה עשׂה אתי רעה להלחם בי ישׁפט יהוה השׁפט היום בין בני ישׂראל ובין בני עמון׃ </p>
<p id="v28"><sup><small>28</small></sup>  ולא שׁמע מלך בני עמון אל־דברי יפתח אשׁר שׁלח אליו׃ </p>
<p id="v29"><sup><small>29</small></sup>  ותהי על־יפתח רוח יהוה ויעבר את־הגלעד ואת־מנשׁה ויעבר את־מצפה גלעד וממצפה גלעד עבר בני עמון׃ </p>
<p id="v30"><sup><small>30</small></sup>  וידר יפתח נדר ליהוה ויאמר אם־נתון תתן את־בני עמון בידי׃ </p>
<p id="v31"><sup><small>31</small></sup>  והיה היוצא אשׁר יצא מדלתי ביתי לקראתי בשׁובי בשׁלום מבני עמון והיה ליהוה והעליתהו עולה׃ </p>
<p id="v32"><sup><small>32</small></sup>  ויעבר יפתח אל־בני עמון להלחם בם ויתנם יהוה בידו׃ </p>
<p id="v33"><sup><small>33</small></sup>  ויכם מערוער ועד־בואך מנית עשׂרים עיר ועד אבל כרמים מכה גדולה מאד ויכנעו בני עמון מפני בני ישׂראל׃ </p>
<p id="v34"><sup><small>34</small></sup>  ויבא יפתח המצפה אל־ביתו והנה בתו יצאת לקראתו בתפים ובמחלות ורק היא יחידה אין־לו ממנו בן או־בת׃ </p>
<p id="v35"><sup><small>35</small></sup>  ויהי כראותו אותה ויקרע את־בגדיו ויאמר אהה בתי הכרע הכרעתני ואת היית בעכרי ואנכי פציתי־פי אל־יהוה ולא אוכל לשׁוב׃ </p>
<p id="v36"><sup><small>36</small></sup>  ותאמר אליו אבי פציתה את־פיך אל־יהוה עשׂה לי כאשׁר יצא מפיך אחרי אשׁר עשׂה לך יהוה נקמות מאיביך מבני עמון׃ </p>
<p id="v37"><sup><small>37</small></sup>  ותאמר אל־אביה יעשׂה לי הדבר הזה הרפה ממני שׁנים חדשׁים ואלכה וירדתי על־ההרים ואבכה על־בתולי אנכי ורעיתי׃ </p>
<p id="v38"><sup><small>38</small></sup>  ויאמר לכי וישׁלח אותה שׁני חדשׁים ותלך היא ורעותיה ותבך על־בתוליה על־ההרים׃ </p>
<p id="v39"><sup><small>39</small></sup>  ויהי מקץ שׁנים חדשׁים ותשׁב אל־אביה ויעשׂ לה את־נדרו אשׁר נדר והיא לא־ידעה אישׁ ותהי־חק בישׂראל׃ </p>
<p id="v40"><sup><small>40</small></sup>  מימים ימימה תלכנה בנות ישׂראל לתנות לבת־יפתח הגלעדי ארבעת ימים בשׁנה׃ </p>
