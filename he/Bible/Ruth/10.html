<!--
title: רות - פֶּרֶק 10
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ruth/9">רות - פֶּרֶק 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ruth/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ruth/11">רות - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויקם אחרי אבימלך להושׁיע את־ישׂראל תולע בן־פואה בן־דודו אישׁ ישׂשכר והוא־ישׁב בשׁמיר בהר אפרים׃ </p>
<p id="v2"><sup><small>2</small></sup>  וישׁפט את־ישׂראל עשׂרים ושׁלשׁ שׁנה וימת ויקבר בשׁמיר׃ </p>
<p id="v3"><sup><small>3</small></sup>  ויקם אחריו יאיר הגלעדי וישׁפט את־ישׂראל עשׂרים ושׁתים שׁנה׃ </p>
<p id="v4"><sup><small>4</small></sup>  ויהי־לו שׁלשׁים בנים רכבים על־שׁלשׁים עירים ושׁלשׁים עירים להם להם יקראו חות יאיר עד היום הזה אשׁר בארץ הגלעד׃ </p>
<p id="v5"><sup><small>5</small></sup>  וימת יאיר ויקבר בקמון׃ </p>
<p id="v6"><sup><small>6</small></sup>  ויספו בני ישׂראל לעשׂות הרע בעיני יהוה ויעבדו את־הבעלים ואת־העשׁתרות ואת־אלהי ארם ואת־אלהי צידון ואת אלהי מואב ואת אלהי בני־עמון ואת אלהי פלשׁתים ויעזבו את־יהוה ולא עבדוהו׃ </p>
<p id="v7"><sup><small>7</small></sup>  ויחר־אף יהוה בישׂראל וימכרם ביד־פלשׁתים וביד בני עמון׃ </p>
<p id="v8"><sup><small>8</small></sup>  וירעצו וירצצו את־בני ישׂראל בשׁנה ההיא שׁמנה עשׂרה שׁנה את־כל־בני ישׂראל אשׁר בעבר הירדן בארץ האמרי אשׁר בגלעד׃ </p>
<p id="v9"><sup><small>9</small></sup>  ויעברו בני־עמון את־הירדן להלחם גם־ביהודה ובבנימין ובבית אפרים ותצר לישׂראל מאד׃ </p>
<p id="v10"><sup><small>10</small></sup>  ויזעקו בני ישׂראל אל־יהוה לאמר חטאנו לך וכי עזבנו את־אלהינו ונעבד את־הבעלים׃ </p>
<p id="v11"><sup><small>11</small></sup>  ויאמר יהוה אל־בני ישׂראל הלא ממצרים ומן־האמרי ומן־בני עמון ומן־פלשׁתים׃ </p>
<p id="v12"><sup><small>12</small></sup>  וצידונים ועמלק ומעון לחצו אתכם ותצעקו אלי ואושׁיעה אתכם מידם׃ </p>
<p id="v13"><sup><small>13</small></sup>  ואתם עזבתם אותי ותעבדו אלהים אחרים לכן לא־אוסיף להושׁיע אתכם׃ </p>
<p id="v14"><sup><small>14</small></sup>  לכו וזעקו אל־האלהים אשׁר בחרתם בם המה יושׁיעו לכם בעת צרתכם׃ </p>
<p id="v15"><sup><small>15</small></sup>  ויאמרו בני־ישׂראל אל־יהוה חטאנו עשׂה־אתה לנו ככל־הטוב בעיניך אך הצילנו נא היום הזה׃ </p>
<p id="v16"><sup><small>16</small></sup>  ויסירו את־אלהי הנכר מקרבם ויעבדו את־יהוה ותקצר נפשׁו בעמל ישׂראל׃ </p>
<p id="v17"><sup><small>17</small></sup>  ויצעקו בני עמון ויחנו בגלעד ויאספו בני ישׂראל ויחנו במצפה׃ </p>
<p id="v18"><sup><small>18</small></sup>  ויאמרו העם שׂרי גלעד אישׁ אל־רעהו מי האישׁ אשׁר יחל להלחם בבני עמון יהיה לראשׁ לכל ישׁבי גלעד׃ </p>
