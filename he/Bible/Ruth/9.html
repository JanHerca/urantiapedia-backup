<!--
title: רות - פֶּרֶק 9
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ruth/8">רות - פֶּרֶק 8</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ruth/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ruth/10">רות - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וילך אבימלך בן־ירבעל שׁכמה אל־אחי אמו וידבר אליהם ואל־כל־משׁפחת בית־אבי אמו לאמר׃ </p>
<p id="v2"><sup><small>2</small></sup>  דברו־נא באזני כל־בעלי שׁכם מה־טוב לכם המשׁל בכם שׁבעים אישׁ כל בני ירבעל אם־משׁל בכם אישׁ אחד וזכרתם כי־עצמכם ובשׂרכם אני׃ </p>
<p id="v3"><sup><small>3</small></sup>  וידברו אחי־אמו עליו באזני כל־בעלי שׁכם את כל־הדברים האלה ויט לבם אחרי אבימלך כי אמרו אחינו הוא׃ </p>
<p id="v4"><sup><small>4</small></sup>  ויתנו־לו שׁבעים כסף מבית בעל ברית וישׂכר בהם אבימלך אנשׁים ריקים ופחזים וילכו אחריו׃ </p>
<p id="v5"><sup><small>5</small></sup>  ויבא בית־אביו עפרתה ויהרג את־אחיו בני־ירבעל שׁבעים אישׁ על־אבן אחת ויותר יותם בן־ירבעל הקטן כי נחבא׃ </p>
<p id="v6"><sup><small>6</small></sup>  ויאספו כל־בעלי שׁכם וכל־בית מלוא וילכו וימליכו את־אבימלך למלך עם־אלון מצב אשׁר בשׁכם׃ </p>
<p id="v7"><sup><small>7</small></sup>  ויגדו ליותם וילך ויעמד בראשׁ הר־גרזים וישׂא קולו ויקרא ויאמר להם שׁמעו אלי בעלי שׁכם וישׁמע אליכם אלהים׃ </p>
<p id="v8"><sup><small>8</small></sup>  הלוך הלכו העצים למשׁח עליהם מלך ויאמרו לזית מלוכה עלינו׃ </p>
<p id="v9"><sup><small>9</small></sup>  ויאמר להם הזית החדלתי את־דשׁני אשׁר־בי יכבדו אלהים ואנשׁים והלכתי לנוע על־העצים׃ </p>
<p id="v10"><sup><small>10</small></sup>  ויאמרו העצים לתאנה לכי־את מלכי עלינו׃ </p>
<p id="v11"><sup><small>11</small></sup>  ותאמר להם התאנה החדלתי את־מתקי ואת־תנובתי הטובה והלכתי לנוע על־העצים׃ </p>
<p id="v12"><sup><small>12</small></sup>  ויאמרו העצים לגפן לכי־את מלוכי עלינו׃ </p>
<p id="v13"><sup><small>13</small></sup>  ותאמר להם הגפן החדלתי את־תירושׁי המשׂמח אלהים ואנשׁים והלכתי לנוע על־העצים׃ </p>
<p id="v14"><sup><small>14</small></sup>  ויאמרו כל־העצים אל־האטד לך אתה מלך־עלינו׃ </p>
<p id="v15"><sup><small>15</small></sup>  ויאמר האטד אל־העצים אם באמת אתם משׁחים אתי למלך עליכם באו חסו בצלי ואם־אין תצא אשׁ מן־האטד ותאכל את־ארזי הלבנון׃ </p>
<p id="v16"><sup><small>16</small></sup>  ועתה אם־באמת ובתמים עשׂיתם ותמליכו את־אבימלך ואם־טובה עשׂיתם עם־ירבעל ועם־ביתו ואם־כגמול ידיו עשׂיתם לו׃ </p>
<p id="v17"><sup><small>17</small></sup>  אשׁר־נלחם אבי עליכם וישׁלך את־נפשׁו מנגד ויצל אתכם מיד מדין׃ </p>
<p id="v18"><sup><small>18</small></sup>  ואתם קמתם על־בית אבי היום ותהרגו את־בניו שׁבעים אישׁ על־אבן אחת ותמליכו את־אבימלך בן־אמתו על־בעלי שׁכם כי אחיכם הוא׃ </p>
<p id="v19"><sup><small>19</small></sup>  ואם־באמת ובתמים עשׂיתם עם־ירבעל ועם־ביתו היום הזה שׂמחו באבימלך וישׂמח גם־הוא בכם׃ </p>
<p id="v20"><sup><small>20</small></sup>  ואם־אין תצא אשׁ מאבימלך ותאכל את־בעלי שׁכם ואת־בית מלוא ותצא אשׁ מבעלי שׁכם ומבית מלוא ותאכל את־אבימלך׃ </p>
<p id="v21"><sup><small>21</small></sup>  וינס יותם ויברח וילך בארה וישׁב שׁם מפני אבימלך אחיו׃ </p>
<p id="v22"><sup><small>22</small></sup>  וישׂר אבימלך על־ישׂראל שׁלשׁ שׁנים׃ </p>
<p id="v23"><sup><small>23</small></sup>  וישׁלח אלהים רוח רעה בין אבימלך ובין בעלי שׁכם ויבגדו בעלי־שׁכם באבימלך׃ </p>
<p id="v24"><sup><small>24</small></sup>  לבוא חמס שׁבעים בני־ירבעל ודמם לשׂום על־אבימלך אחיהם אשׁר הרג אותם ועל בעלי שׁכם אשׁר־חזקו את־ידיו להרג את־אחיו׃ </p>
<p id="v25"><sup><small>25</small></sup>  וישׂימו לו בעלי שׁכם מארבים על ראשׁי ההרים ויגזלו את כל־אשׁר־יעבר עליהם בדרך ויגד לאבימלך׃ </p>
<p id="v26"><sup><small>26</small></sup>  ויבא געל בן־עבד ואחיו ויעברו בשׁכם ויבטחו־בו בעלי שׁכם׃ </p>
<p id="v27"><sup><small>27</small></sup>  ויצאוהשׂדה ויבצרו את־כרמיהם וידרכו ויעשׂו הלולים ויבאו בית אלהיהם ויאכלו וישׁתו ויקללו את־אבימלך׃ </p>
<p id="v28"><sup><small>28</small></sup>  ויאמר געל בן־עבד מי־אבימלך ומי־שׁכם כי נעבדנו הלא בן־ירבעל וזבל פקידו עבדו את־אנשׁי חמור אבי שׁכם ומדוע נעבדנו אנחנו׃ </p>
<p id="v29"><sup><small>29</small></sup>  ומי יתן את־העם הזה בידי ואסירה את־אבימלך ויאמר לאבימלך רבה צבאך וצאה׃ </p>
<p id="v30"><sup><small>30</small></sup>  וישׁמע זבל שׂר־העיר את־דברי געל בן־עבד ויחר אפו׃ </p>
<p id="v31"><sup><small>31</small></sup>  וישׁלח מלאכים אל־אבימלך בתרמה לאמר הנה געל בן־עבד ואחיו באים שׁכמה והנם צרים את־העיר עליך׃ </p>
<p id="v32"><sup><small>32</small></sup>  ועתה קום לילה אתה והעם אשׁר־אתך וארב בשׂדה׃ </p>
<p id="v33"><sup><small>33</small></sup>  והיה בבקר כזרח השׁמשׁ תשׁכים ופשׁטת על־העיר והנה־הוא והעם אשׁר־אתו יצאים אליך ועשׂית לו כאשׁר תמצא ידך׃ </p>
<p id="v34"><sup><small>34</small></sup>  ויקם אבימלך וכל־העם אשׁר־עמו לילה ויארבו על־שׁכם ארבעה ראשׁים׃ </p>
<p id="v35"><sup><small>35</small></sup>  ויצא געל בן־עבד ויעמד פתח שׁער העיר ויקם אבימלך והעם אשׁר־אתו מן־המארב׃ </p>
<p id="v36"><sup><small>36</small></sup>  וירא־געל את־העם ויאמר אל־זבל הנה־עם יורד מראשׁי ההרים ויאמר אליו זבל את צל ההרים אתה ראה כאנשׁים׃ </p>
<p id="v37"><sup><small>37</small></sup>  ויסף עוד געל לדבר ויאמר הנה־עם יורדים מעם טבור הארץ וראשׁ־אחד בא מדרך אלון מעוננים׃ </p>
<p id="v38"><sup><small>38</small></sup>  ויאמר אליו זבל איה אפוא פיך אשׁר תאמר מי אבימלך כי נעבדנו הלא זה העם אשׁר מאסתה בו צא־נא עתה והלחם בו׃ </p>
<p id="v39"><sup><small>39</small></sup>  ויצא געל לפני בעלי שׁכם וילחם באבימלך׃ </p>
<p id="v40"><sup><small>40</small></sup>  וירדפהו אבימלך וינס מפניו ויפלו חללים רבים עד־פתח השׁער׃ </p>
<p id="v41"><sup><small>41</small></sup>  וישׁב אבימלך בארומה ויגרשׁ זבל את־געל ואת־אחיו משׁבת בשׁכם׃ </p>
<p id="v42"><sup><small>42</small></sup>  ויהי ממחרת ויצא העם השׂדה ויגדו לאבימלך׃ </p>
<p id="v43"><sup><small>43</small></sup>  ויקח את־העם ויחצם לשׁלשׁה ראשׁים ויארב בשׂדה וירא והנה העם יצא מן־העיר ויקם עליהם ויכם׃ </p>
<p id="v44"><sup><small>44</small></sup>  ואבימלך והראשׁים אשׁר עמו פשׁטו ויעמדו פתח שׁער העיר ושׁני הראשׁים פשׁטו על־כל־אשׁר בשׂדה ויכום׃ </p>
<p id="v45"><sup><small>45</small></sup>  ואבימלך נלחם בעיר כל היום ההוא וילכד את־העיר ואת־העם אשׁר־בה הרג ויתץ את־העיר ויזרעה מלח׃ </p>
<p id="v46"><sup><small>46</small></sup>  וישׁמעו כל־בעלי מגדל־שׁכם ויבאו אל־צריח בית אל ברית׃ </p>
<p id="v47"><sup><small>47</small></sup>  ויגד לאבימלך כי התקבצו כל־בעלי מגדל־שׁכם׃ </p>
<p id="v48"><sup><small>48</small></sup>  ויעל אבימלך הר־צלמון הוא וכל־העם אשׁר־אתו ויקח אבימלך את־הקרדמות בידו ויכרת שׂוכת עצים וישׂאה וישׂם על־שׁכמו ויאמר אל־העם אשׁר־עמו מה ראיתם עשׂיתי מהרו עשׂו כמוני׃ </p>
<p id="v49"><sup><small>49</small></sup>  ויכרתו גם־כל־העם אישׁ שׂוכה וילכו אחרי אבימלך וישׂימו על־הצריח ויציתו עליהם את־הצריח באשׁ וימתו גם כל־אנשׁי מגדל־שׁכם כאלף אישׁ ואשׁה׃ </p>
<p id="v50"><sup><small>50</small></sup>  וילך אבימלך אל־תבץ ויחן בתבץ וילכדה׃ </p>
<p id="v51"><sup><small>51</small></sup>  ומגדל־עז היה בתוך־העיר וינסו שׁמה כל־האנשׁים והנשׁים וכל בעלי העיר ויסגרו בעדם ויעלו על־גג המגדל׃ </p>
<p id="v52"><sup><small>52</small></sup>  ויבא אבימלך עד־המגדל וילחם בו ויגשׁ עד־פתח המגדל לשׂרפו באשׁ׃ </p>
<p id="v53"><sup><small>53</small></sup>  ותשׁלך אשׁה אחת פלח רכב על־ראשׁ אבימלך ותרץ את־גלגלתו׃ </p>
<p id="v54"><sup><small>54</small></sup>  ויקרא מהרה אל־הנער נשׂא כליו ויאמר לו שׁלף חרבך ומותתני פן־יאמרו לי אשׁה הרגתהו וידקרהו נערו וימת׃ </p>
<p id="v55"><sup><small>55</small></sup>  ויראו אישׁ־ישׂראל כי מת אבימלך וילכו אישׁ למקמו׃ </p>
<p id="v56"><sup><small>56</small></sup>  וישׁב אלהים את רעת אבימלך אשׁר עשׂה לאביו להרג את־שׁבעים אחיו׃ </p>
<p id="v57"><sup><small>57</small></sup>  ואת כל־רעת אנשׁי שׁכם השׁיב אלהים בראשׁם ותבא אליהם קללת יותם בן־ירבעל׃ </p>
