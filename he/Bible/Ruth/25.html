<!--
title: רות - פֶּרֶק 4
description: 
published: true
date: 2022-10-6T10:37:18Z
tags: bible, bible—ruth
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ruth/3">רות - פֶּרֶק 3</a></td>
        <td><a href="/he/Bible/Ruth/Index">אינדקס</a></td>
        <td><a href="/he/Bible/Ruth/5">רות - פֶּרֶק 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ובעז עלה השׁער וישׁב שׁם והנה הגאל עבר אשׁר דבר־בעז ויאמר סורה שׁבה־פה פלני אלמני ויסר וישׁב׃ </p>
<p id="v2"><sup><small>2</small></sup>  ויקח עשׂרה אנשׁים מזקני העיר ויאמר שׁבו־פה וישׁבו׃ </p>
<p id="v3"><sup><small>3</small></sup>  ויאמר לגאל חלקת השׂדה אשׁר לאחינו לאלימלך מכרה נעמי השׁבה משׂדה מואב׃ </p>
<p id="v4"><sup><small>4</small></sup>  ואני אמרתי אגלה אזנך לאמר קנה נגד הישׁבים ונגד זקני עמי אם־תגאל גאל ואם־לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל׃ </p>
<p id="v5"><sup><small>5</small></sup>  ויאמר בעז ביום־קנותך השׂדה מיד נעמי ומאת רות המואביה אשׁת־המת קניתי להקים שׁם־המת על־נחלתו׃ </p>
<p id="v6"><sup><small>6</small></sup>  ויאמר הגאל לא אוכל לגאול־לי פן־אשׁחית את־נחלתי גאל־לך אתה את־גאלתי כי לא־אוכל לגאל׃ </p>
<p id="v7"><sup><small>7</small></sup>  וזאת לפנים בישׂראל על־הגאולה ועל־התמורה לקים כל־דבר שׁלף אישׁ נעלו ונתן לרעהו וזאת התעודה בישׂראל׃ </p>
<p id="v8"><sup><small>8</small></sup>  ויאמר הגאל לבעז קנה־לך וישׁלף נעלו׃ </p>
<p id="v9"><sup><small>9</small></sup>  ויאמר בעז לזקנים וכל־העם עדים אתם היום כי קניתי את־כל־אשׁר לאלימלך ואת כל־אשׁר לכליון ומחלון מיד נעמי׃ </p>
<p id="v10"><sup><small>10</small></sup>  וגם את־רות המאביה אשׁת מחלון קניתי לי לאשׁה להקים שׁם־המת על־נחלתו ולא־יכרת שׁם־המת מעם אחיו ומשׁער מקומו עדים אתם היום׃ <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  ויאמרו כל־העם אשׁר־בשׁער והזקנים עדים יתן יהוה את־האשׁה הבאה אל־ביתך כרחל וכלאה אשׁר בנו שׁתיהם את־בית ישׂראל ועשׂה־חיל באפרתה וקרא־שׁם בבית לחם׃ </p>
<p id="v12"><sup><small>12</small></sup>  ויהי ביתך כבית פרץ אשׁר־ילדה תמר ליהודה מן־הזרע אשׁר יתן יהוה לך מן־הנערה הזאת׃ </p>
<p id="v13"><sup><small>13</small></sup>  ויקח בעז את־רות ותהי־לו לאשׁה ויבא אליה ויתן יהוה לה הריון ותלד בן׃ </p>
<p id="v14"><sup><small>14</small></sup>  ותאמרנה הנשׁים אל־נעמי ברוך יהוה אשׁר לא השׁבית לך גאל היום ויקרא שׁמו בישׂראל׃ </p>
<p id="v15"><sup><small>15</small></sup>  והיה לך למשׁיב נפשׁ ולכלכל את־שׂיבתך כי כלתך אשׁר־אהבתך ילדתו אשׁר־היא טובה לך משׁבעה בנים׃ </p>
<p id="v16"><sup><small>16</small></sup>  ותקח נעמי את־הילד ותשׁתהו בחיקה ותהי־לו לאמנת׃ </p>
<p id="v17"><sup><small>17</small></sup>  ותקראנה לו השׁכנות שׁם לאמר ילד־בן לנעמי ותקראנה שׁמו עובד הוא אבי־ישׁי אבי דוד׃ </p>
<p id="v18"><sup><small>18</small></sup>  ואלה תולדות פרץ פרץ הוליד את־חצרון׃ </p>
<p id="v19"><sup><small>19</small></sup>  וחצרון הוליד את־רם ורם הוליד את־עמינדב׃ </p>
<p id="v20"><sup><small>20</small></sup>  ועמינדב הוליד את־נחשׁון ונחשׁון הוליד את־שׂלמה׃ </p>
<p id="v21"><sup><small>21</small></sup>  ושׂלמון הוליד את־בעז ובעז הוליד את־עובד׃ </p>
<p id="v22"><sup><small>22</small></sup>  ועבד הוליד את־ישׁי וישׁי הוליד את־דוד׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ruth/3">רות - פֶּרֶק 3</a></td>
        <td><a href="/he/Bible/Ruth/Index">אינדקס</a></td>
        <td><a href="/he/Bible/Ruth/5">רות - פֶּרֶק 5</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 4:10 <i>נשים כרכוש</i>: <a href="/he/The_Urantia_Book/82#p3_4">או 82:3.4</a>. </li>
</ol>
</div>
