<!--
title: רות - פֶּרֶק 21
description: 
published: true
date: 2023-11-8T20:31:8Z
tags: bible, bible—ruth
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ruth/20">
          <span class="mdi mdi-arrow-left-drop-circle"></span><span class="pl-2">רות - פֶּרֶק 20</span>
        </a>
        </td>
        <td>
        <a href="/he/Bible/Ruth/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ואישׁ ישׂראל נשׁבע במצפה לאמר אישׁ ממנו לא־יתן בתו לבנימן לאשׁה׃ </p>
<p id="v2"><sup><small>2</small></sup>  ויבא העם בית־אל וישׁבו שׁם עד־הערב לפני האלהים וישׂאו קולם ויבכו בכי גדול׃ </p>
<p id="v3"><sup><small>3</small></sup>  ויאמרו למה יהוה אלהי ישׂראל היתה זאת בישׂראל להפקד היום מישׂראל שׁבט אחד׃ </p>
<p id="v4"><sup><small>4</small></sup>  ויהי ממחרת וישׁכימו העם ויבנו־שׁם מזבח ויעלו עלות ושׁלמים׃ </p>
<p id="v5"><sup><small>5</small></sup>  ויאמרו בני ישׂראל מי אשׁר לא־עלה בקהל מכל־שׁבטי ישׂראל אל־יהוה כי השׁבועה הגדולה היתה לאשׁר לא־עלה אל־יהוה המצפה לאמר מות יומת׃ </p>
<p id="v6"><sup><small>6</small></sup>  וינחמו בני ישׂראל אל־בנימן אחיו ויאמרו נגדע היום שׁבט אחד מישׂראל׃ </p>
<p id="v7"><sup><small>7</small></sup>  מה־נעשׂה להם לנותרים לנשׁים ואנחנו נשׁבענו ביהוה לבלתי תת־להם מבנותינו לנשׁים׃ </p>
<p id="v8"><sup><small>8</small></sup>  ויאמרו מי אחד משׁבטי ישׂראל אשׁר לא־עלה אל־יהוה המצפה והנה לא בא־אישׁ אל־המחנה מיבישׁ גלעד אל־הקהל׃ </p>
<p id="v9"><sup><small>9</small></sup>  ויתפקד העם והנה אין־שׁם אישׁ מיושׁבי יבשׁ גלעד׃ </p>
<p id="v10"><sup><small>10</small></sup>  וישׁלחו־שׁם העדה שׁנים־עשׂר אלף אישׁ מבני החיל ויצוו אותם לאמר לכו והכיתם את־יושׁבי יבשׁ גלעד לפי־חרב והנשׁים והטף׃ </p>
<p id="v11"><sup><small>11</small></sup>  וזה הדבר אשׁר תעשׂו כל־זכר וכל־אשׁה ידעת משׁכב־זכר תחרימו׃ </p>
<p id="v12"><sup><small>12</small></sup>  וימצאו מיושׁבי יבישׁ גלעד ארבע מאות נערה בתולה אשׁר לא־ידעה אישׁ למשׁכב זכר ויביאו אותם אל־המחנה שׁלה אשׁר בארץ כנען׃ </p>
<p id="v13"><sup><small>13</small></sup>  וישׁלחו כל־העדה וידברו אל־בני בנימן אשׁר בסלע רמון ויקראו להם שׁלום׃ </p>
<p id="v14"><sup><small>14</small></sup>  וישׁב בנימן בעת ההיא ויתנו להם הנשׁים אשׁר חיו מנשׁי יבשׁ גלעד ולא־מצאו להם כן׃ </p>
<p id="v15"><sup><small>15</small></sup>  והעם נחם לבנימן כי־עשׂה יהוה פרץ בשׁבטי ישׂראל׃ </p>
<p id="v16"><sup><small>16</small></sup>  ויאמרו זקני העדה מה־נעשׂה לנותרים לנשׁים כי־נשׁמדה מבנימן אשׁה׃ </p>
<p id="v17"><sup><small>17</small></sup>  ויאמרו ירשׁת פליטה לבנימן ולא־ימחה שׁבט מישׂראל׃ </p>
<p id="v18"><sup><small>18</small></sup>  ואנחנו לא נוכל לתת־להם נשׁים מבנותינו כי־נשׁבעו בני־ישׂראל לאמר ארור נתן אשׁה לבנימן׃ </p>
<p id="v19"><sup><small>19</small></sup>  ויאמרו הנה חג־יהוה בשׁלו מימים ימימה אשׁר מצפונה לבית־אל מזרחה השׁמשׁ למסלה העלה מבית־אל שׁכמה ומנגב ללבונה׃ </p>
<p id="v20"><sup><small>20</small></sup>  ויצו את־בני בנימן לאמר לכו וארבתם בכרמים׃ </p>
<p id="v21"><sup><small>21</small></sup>  וראיתם והנה אם־יצאו בנות־שׁילו לחול במחלות ויצאתם מן־הכרמים וחטפתם לכם אישׁ אשׁתו מבנות שׁילו והלכתם ארץ בנימן׃ </p>
<p id="v22"><sup><small>22</small></sup>  והיה כי־יבאו אבותם או אחיהם לרוב אלינו ואמרנו אליהם חנונו אותם כי לא לקחנו אישׁ אשׁתו במלחמה כי לא אתם נתתם להם כעת תאשׁמו׃ </p>
<p id="v23"><sup><small>23</small></sup>  ויעשׂו־כן בני בנימן וישׂאו נשׁים למספרם מן־המחללות אשׁר גזלו וילכו וישׁובו אל־נחלתם ויבנו את־הערים וישׁבו בהם׃ </p>
<p id="v24"><sup><small>24</small></sup>  ויתהלכו משׁם בני־ישׂראל בעת ההיא אישׁ לשׁבטו ולמשׁפחתו ויצאו משׁם אישׁ לנחלתו׃ </p>
<p id="v25"><sup><small>25</small></sup>  בימים ההם אין מלך בישׂראל אישׁ הישׁר בעיניו יעשׂה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ruth/20">
          <span class="mdi mdi-arrow-left-drop-circle"></span><span class="pl-2">רות - פֶּרֶק 20</span>
        </a>
        </td>
        <td>
        <a href="/he/Bible/Ruth/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        </td>
      </tr>
    </tbody>
  </table>
</figure>
