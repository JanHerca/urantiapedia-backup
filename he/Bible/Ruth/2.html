<!--
title: רות - פֶּרֶק 2
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ruth/1">רות - פֶּרֶק 1</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ruth/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ruth/3">רות - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויעל מלאך־יהוה מן־הגלגל אל־הבכים ויאמר אעלה אתכם ממצרים ואביא אתכם אל־הארץ אשׁר נשׁבעתי לאבתיכם ואמר לא־אפר בריתי אתכם לעולם׃ </p>
<p id="v2"><sup><small>2</small></sup>  ואתם לא־תכרתו ברית ליושׁבי הארץ הזאת מזבחותיהם תתצון ולא־שׁמעתם בקלי מה־זאת עשׂיתם׃ </p>
<p id="v3"><sup><small>3</small></sup>  וגם אמרתי לא־אגרשׁ אותם מפניכם והיו לכם לצדים ואלהיהם יהיו לכם למוקשׁ׃ </p>
<p id="v4"><sup><small>4</small></sup>  ויהי כדבר מלאך יהוה את־הדברים האלה אל־כל־בני ישׂראל וישׂאו העם את־קולם ויבכו׃ </p>
<p id="v5"><sup><small>5</small></sup>  ויקראו שׁם־המקום ההוא בכים ויזבחו־שׁם ליהוה׃ </p>
<p id="v6"><sup><small>6</small></sup>  וישׁלח יהושׁע את־העם וילכו בני־ישׂראל אישׁ לנחלתו לרשׁת את־הארץ׃ </p>
<p id="v7"><sup><small>7</small></sup>  ויעבדו העם את־יהוה כל ימי יהושׁע וכל ימי הזקנים אשׁר האריכו ימים אחרי יהושׁוע אשׁר ראו את כל־מעשׂה יהוה הגדול אשׁר עשׂה לישׂראל׃ </p>
<p id="v8"><sup><small>8</small></sup>  וימת יהושׁע בן־נון עבד יהוה בן־מאה ועשׂר שׁנים׃ </p>
<p id="v9"><sup><small>9</small></sup>  ויקברו אותו בגבול נחלתו בתמנת־חרס בהר אפרים מצפון להר־געשׁ׃ </p>
<p id="v10"><sup><small>10</small></sup>  וגם כל־הדור ההוא נאספו אל־אבותיו ויקם דור אחר אחריהם אשׁר לא־ידעו את־יהוה וגם את־המעשׂה אשׁר עשׂה לישׂראל׃ </p>
<p id="v11"><sup><small>11</small></sup>  ויעשׂו בני־ישׂראל את־הרע בעיני יהוה ויעבדו את־הבעלים׃ </p>
<p id="v12"><sup><small>12</small></sup>  ויעזבו את־יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשׁר סביבותיהם וישׁתחוו להם ויכעסו את־יהוה׃ </p>
<p id="v13"><sup><small>13</small></sup>  ויעזבו את־יהוה ויעבדו לבעל ולעשׁתרות׃ </p>
<p id="v14"><sup><small>14</small></sup>  ויחר־אף יהוה בישׂראל ויתנם ביד־שׁסים וישׁסו אותם וימכרם ביד אויביהם מסביב ולא־יכלו עוד לעמד לפני אויביהם׃ </p>
<p id="v15"><sup><small>15</small></sup>  בכל אשׁר יצאו יד־יהוה היתה־בם לרעה כאשׁר דבר יהוה וכאשׁר נשׁבע יהוה להם ויצר להם מאד׃ </p>
<p id="v16"><sup><small>16</small></sup>  ויקם יהוה שׁפטים ויושׁיעום מיד שׁסיהם׃ </p>
<p id="v17"><sup><small>17</small></sup>  וגם אל־שׁפטיהם לא שׁמעו כי זנו אחרי אלהים אחרים וישׁתחוו להם סרו מהר מן־הדרך אשׁר הלכו אבותם לשׁמע מצות־יהוה לא־עשׂו כן׃ </p>
<p id="v18"><sup><small>18</small></sup>  וכי־הקים יהוה להם שׁפטים והיה יהוה עם־השׁפט והושׁיעם מיד איביהם כל ימי השׁופט כי־ינחם יהוה מנאקתם מפני לחציהם ודחקיהם׃ </p>
<p id="v19"><sup><small>19</small></sup>  והיה במות השׁופט ישׁבו והשׁחיתו מאבותם ללכת אחרי אלהים אחרים לעבדם ולהשׁתחות להם לא הפילו ממעלליהם ומדרכם הקשׁה׃ </p>
<p id="v20"><sup><small>20</small></sup>  ויחר־אף יהוה בישׂראל ויאמר יען אשׁר עברו הגוי הזה את־בריתי אשׁר צויתי את־אבותם ולא שׁמעו לקולי׃ </p>
<p id="v21"><sup><small>21</small></sup>  גם־אני לא אוסיף להורישׁ אישׁ מפניהם מן־הגוים אשׁר־עזב יהושׁע וימת׃ </p>
<p id="v22"><sup><small>22</small></sup>  למען נסות בם את־ישׂראל השׁמרים הם את־דרך יהוה ללכת בם כאשׁר שׁמרו אבותם אם־לא׃ </p>
<p id="v23"><sup><small>23</small></sup>  וינח יהוה את־הגוים האלה לבלתי הורישׁם מהר ולא נתנם ביד־יהושׁע׃ </p>
