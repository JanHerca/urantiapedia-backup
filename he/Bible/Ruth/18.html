<!--
title: רות - פֶּרֶק 18
description: 
published: true
date: 2022-10-6T10:37:18Z
tags: bible, bible—ruth
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ruth/17">רות - פֶּרֶק 17</a></td>
        <td><a href="/he/Bible/Ruth/Index">אינדקס</a></td>
        <td><a href="/he/Bible/Ruth/19">רות - פֶּרֶק 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בימים ההם אין מלך בישׂראל ובימים ההם שׁבט הדני מבקשׁ־לו נחלה לשׁבת כי לא־נפלה לו עד־היום ההוא בתוך־שׁבטי ישׂראל בנחלה׃ </p>
<p id="v2"><sup><small>2</small></sup>  וישׁלחו בני־דן ממשׁפחתם חמשׁה אנשׁים מקצותם אנשׁים בני־חיל מצרעה ומאשׁתאל לרגל את־הארץ ולחקרה ויאמרו אלהם לכו חקרו את־הארץ ויבאו הר־אפרים עד־בית מיכה וילינו שׁם׃ </p>
<p id="v3"><sup><small>3</small></sup>  המה עם־בית מיכה והמה הכירו את־קול הנער הלוי ויסורו שׁם ויאמרו לו מי־הביאך הלם ומה־אתה עשׂה בזה ומה־לך פה׃ </p>
<p id="v4"><sup><small>4</small></sup>  ויאמר אלהם כזה וכזה עשׂה לי מיכה וישׂכרני ואהי־לו לכהן׃ </p>
<p id="v5"><sup><small>5</small></sup>  ויאמרו לו שׁאל־נא באלהים ונדעה התצליח דרכנו אשׁר אנחנו הלכים עליה׃ </p>
<p id="v6"><sup><small>6</small></sup>  ויאמר להם הכהן לכו לשׁלום נכח יהוה דרככם אשׁר תלכו־בה׃ </p>
<p id="v7"><sup><small>7</small></sup>  וילכו חמשׁת האנשׁים ויבאו לישׁה ויראו את־העם אשׁר־בקרבה יושׁבת־לבטח כמשׁפט צדנים שׁקט ובטח ואין־מכלים דבר בארץ יורשׁ עצר ורחקים המה מצדנים ודבר אין־להם עם־אדם׃ </p>
<p id="v8"><sup><small>8</small></sup>  ויבאו אל־אחיהם צרעה ואשׁתאל ויאמרו להם אחיהם מה אתם׃ </p>
<p id="v9"><sup><small>9</small></sup>  ויאמרו קומה ונעלה עליהם כי ראינו את־הארץ והנה טובה מאד ואתם מחשׁים אל־תעצלו ללכת לבא לרשׁת את־הארץ׃ </p>
<p id="v10"><sup><small>10</small></sup>  כבאכם תבאו אל־עם בטח והארץ רחבת ידים כי־נתנה אלהים בידכם מקום אשׁר אין־שׁם מחסור כל־דבר אשׁר בארץ׃ </p>
<p id="v11"><sup><small>11</small></sup>  ויסעו משׁם ממשׁפחת הדני מצרעה ומאשׁתאל שׁשׁ־מאות אישׁ חגור כלי מלחמה׃ </p>
<p id="v12"><sup><small>12</small></sup>  ויעלו ויחנו בקרית יערים ביהודה על־כן קראו למקום ההוא מחנה־דן עד היום הזה הנה אחרי קרית יערים׃ </p>
<p id="v13"><sup><small>13</small></sup>  ויעברו משׁם הר־אפרים ויבאו עד־בית מיכה׃ </p>
<p id="v14"><sup><small>14</small></sup>  ויענו חמשׁת האנשׁים ההלכים לרגל את־הארץ לישׁ ויאמרו אל־אחיהם הידעתם כי ישׁ בבתים האלה אפוד ותרפים ופסל ומסכה ועתה דעו מה־תעשׂו׃ </p>
<p id="v15"><sup><small>15</small></sup>  ויסורו שׁמה ויבאו אל־בית־הנער הלוי בית מיכה וישׁאלו־לו לשׁלום׃ </p>
<p id="v16"><sup><small>16</small></sup>  ושׁשׁ־מאות אישׁ חגורים כלי מלחמתם נצבים פתח השׁער אשׁר מבני־דן׃ </p>
<p id="v17"><sup><small>17</small></sup>  ויעלו חמשׁת האנשׁים ההלכים לרגל את־הארץ באו שׁמה לקחו את־הפסל ואת־האפוד ואת־התרפים ואת־המסכה והכהן נצב פתח השׁער ושׁשׁ־מאות האישׁ החגור כלי המלחמה׃ </p>
<p id="v18"><sup><small>18</small></sup>  ואלה באו בית מיכה ויקחו את־פסל האפוד ואת־התרפים ואת־המסכה ויאמר אליהם הכהן מה אתם עשׂים׃ </p>
<p id="v19"><sup><small>19</small></sup>  ויאמרו לו החרשׁ שׂים־ידך על־פיך ולך עמנו והיה־לנו לאב ולכהן הטוב היותך כהן לבית אישׁ אחד או היותך כהן לשׁבט ולמשׁפחה בישׂראל׃ </p>
<p id="v20"><sup><small>20</small></sup>  וייטב לב הכהן ויקח את־האפוד ואת־התרפים ואת־הפסל ויבא בקרב העם׃ </p>
<p id="v21"><sup><small>21</small></sup>  ויפנו וילכו וישׂימו את־הטף ואת־המקנה ואת־הכבודה לפניהם׃ </p>
<p id="v22"><sup><small>22</small></sup>  המה הרחיקו מבית מיכה והאנשׁים אשׁר בבתים אשׁר עם־בית מיכה נזעקו וידביקו את־בני־דן׃ </p>
<p id="v23"><sup><small>23</small></sup>  ויקראו אל־בני־דן ויסבו פניהם ויאמרו למיכה מה־לך כי נזעקת׃ </p>
<p id="v24"><sup><small>24</small></sup>  ויאמר את־אלהי אשׁר־עשׂיתי לקחתם ואת־הכהן ותלכו ומה־לי עוד ומה־זה תאמרו אלי מה־לך׃ </p>
<p id="v25"><sup><small>25</small></sup>  ויאמרו אליו בני־דן אל־תשׁמע קולך עמנו פן־יפגעו בכם אנשׁים מרי נפשׁ ואספתה נפשׁך ונפשׁ ביתך׃ </p>
<p id="v26"><sup><small>26</small></sup>  וילכו בני־דן לדרכם וירא מיכה כי־חזקים המה ממנו ויפן וישׁב אל־ביתו׃ </p>
<p id="v27"><sup><small>27</small></sup>  והמה לקחו את אשׁר־עשׂה מיכה ואת־הכהן אשׁר היה־לו ויבאו על־לישׁ על־עם שׁקט ובטח ויכו אותם לפי־חרב ואת־העיר שׂרפו באשׁ׃ </p>
<p id="v28"><sup><small>28</small></sup>  ואין מציל כי רחוקה־היא מצידון ודבר אין־להם עם־אדם והיא בעמק אשׁר לבית־רחוב ויבנו את־העיר וישׁבו בה׃ </p>
<p id="v29"><sup><small>29</small></sup>  ויקראו שׁם־העיר דן בשׁם דן אביהם אשׁר יולד לישׂראל ואולם לישׁ שׁם־העיר לראשׁנה׃ </p>
<p id="v30"><sup><small>30</small></sup>  ויקימו להם בני־דן את־הפסל ויהונתן בן־גרשׁם בן־מנשׁה הוא ובניו היו כהנים לשׁבט הדני עד־יום גלות הארץ׃ </p>
<p id="v31"><sup><small>31</small></sup>  וישׂימו להם את־פסל מיכה אשׁר עשׂה כל־ימי היות בית־האלהים בשׁלה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ruth/17">רות - פֶּרֶק 17</a></td>
        <td><a href="/he/Bible/Ruth/Index">אינדקס</a></td>
        <td><a href="/he/Bible/Ruth/19">רות - פֶּרֶק 19</a></td>
      </tr>
    </tbody>
  </table>
</figure>
