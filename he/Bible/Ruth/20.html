<!--
title: רות - פֶּרֶק 20
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ruth/19">רות - פֶּרֶק 19</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ruth/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ruth/21">רות - פֶּרֶק 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויצאו כל־בני ישׂראל ותקהל העדה כאישׁ אחד למדן ועד־באר שׁבע וארץ הגלעד אל־יהוה המצפה׃ </p>
<p id="v2"><sup><small>2</small></sup>  ויתיצבו פנות כל־העם כל שׁבטי ישׂראל בקהל עם האלהים ארבע מאות אלף אישׁ רגלי שׁלף חרב׃ </p>
<p id="v3"><sup><small>3</small></sup>  וישׁמעו בני בנימן כי־עלו בני־ישׂראל המצפה ויאמרו בני ישׂראל דברו איכה נהיתה הרעה הזאת׃ </p>
<p id="v4"><sup><small>4</small></sup>  ויען האישׁ הלוי אישׁ האשׁה הנרצחה ויאמר הגבעתה אשׁר לבנימן באתי אני ופילגשׁי ללון׃ </p>
<p id="v5"><sup><small>5</small></sup>  ויקמו עלי בעלי הגבעה ויסבו עלי את־הבית לילה אותי דמו להרג ואת־פילגשׁי ענו ותמת׃ </p>
<p id="v6"><sup><small>6</small></sup>  ואחז בפילגשׁי ואנתחה ואשׁלחה בכל־שׂדה נחלת ישׂראל כי עשׂו זמה ונבלה בישׂראל׃ </p>
<p id="v7"><sup><small>7</small></sup>  הנה כלכם בני ישׂראל הבו לכם דבר ועצה הלם׃ </p>
<p id="v8"><sup><small>8</small></sup>  ויקם כל־העם כאישׁ אחד לאמר לא נלך אישׁ לאהלו ולא נסור אישׁ לביתו׃ </p>
<p id="v9"><sup><small>9</small></sup>  ועתה זה הדבר אשׁר נעשׂה לגבעה עליה בגורל׃ </p>
<p id="v10"><sup><small>10</small></sup>  ולקחנו עשׂרה אנשׁים למאה לכל שׁבטי ישׂראל ומאה לאלף ואלף לרבבה לקחת צדה לעם לעשׂות לבואם לגבע בנימן ככל־הנבלה אשׁר עשׂה בישׂראל׃ </p>
<p id="v11"><sup><small>11</small></sup>  ויאסף כל־אישׁ ישׂראל אל־העיר כאישׁ אחד חברים׃ </p>
<p id="v12"><sup><small>12</small></sup>  וישׁלחו שׁבטי ישׂראל אנשׁים בכל־שׁבטי בנימן לאמר מה הרעה הזאת אשׁר נהיתה בכם׃ </p>
<p id="v13"><sup><small>13</small></sup>  ועתה תנו את־האנשׁים בני־בליעל אשׁר בגבעה ונמיתם ונבערה רעה מישׂראל ולא אבו בנימן לשׁמע בקול אחיהם בני־ישׂראל׃ </p>
<p id="v14"><sup><small>14</small></sup>  ויאספו בני־בנימן מן־הערים הגבעתה לצאת למלחמה עם־בני ישׂראל׃ </p>
<p id="v15"><sup><small>15</small></sup>  ויתפקדו בני בנימן ביום ההוא מהערים עשׂרים ושׁשׁה אלף אישׁ שׁלף חרב לבד מישׁבי הגבעה התפקדו שׁבע מאות אישׁ בחור׃ </p>
<p id="v16"><sup><small>16</small></sup>  מכל העם הזה שׁבע מאות אישׁ בחור אטר יד־ימינו כל־זה קלע באבן אל־השׂערה ולא יחטא׃ </p>
<p id="v17"><sup><small>17</small></sup>  ואישׁ ישׂראל התפקדו לבד מבנימן ארבע מאות אלף אישׁ שׁלף חרב כל־זה אישׁ מלחמה׃ </p>
<p id="v18"><sup><small>18</small></sup>  ויקמו ויעלו בית־אל וישׁאלו באלהים ויאמרו בני ישׂראל מי יעלה־לנו בתחלה למלחמה עם־בני בנימן ויאמר יהוה יהודה בתחלה׃ </p>
<p id="v19"><sup><small>19</small></sup>  ויקומו בני־ישׂראל בבקר ויחנו על־הגבעה׃ </p>
<p id="v20"><sup><small>20</small></sup>  ויצא אישׁ ישׂראל למלחמה עם־בנימן ויערכו אתם אישׁ־ישׂראל מלחמה אל־הגבעה׃ </p>
<p id="v21"><sup><small>21</small></sup>  ויצאו בני־בנימן מן־הגבעה וישׁחיתו בישׂראל ביום ההוא שׁנים ועשׂרים אלף אישׁ ארצה׃ </p>
<p id="v22"><sup><small>22</small></sup>  ויתחזק העם אישׁ ישׂראל ויספו לערך מלחמה במקום אשׁר־ערכו שׁם ביום הראשׁון׃ </p>
<p id="v23"><sup><small>23</small></sup>  ויעלו בני־ישׂראל ויבכו לפני־יהוה עד־הערב וישׁאלו ביהוה לאמר האוסיף לגשׁת למלחמה עם־בני בנימן אחי ויאמר יהוה עלו אליו׃ </p>
<p id="v24"><sup><small>24</small></sup>  ויקרבו בני־ישׂראל אל־בני בנימן ביום השׁני׃ </p>
<p id="v25"><sup><small>25</small></sup>  ויצא בנימן לקראתם מן־הגבעה ביום השׁני וישׁחיתו בבני ישׂראל עוד שׁמנת עשׂר אלף אישׁ ארצה כל־אלה שׁלפי חרב׃ </p>
<p id="v26"><sup><small>26</small></sup>  ויעלו כל־בני ישׂראל וכל־העם ויבאו בית־אל ויבכו וישׁבו שׁם לפני יהוה ויצומו ביום־ההוא עד־הערב ויעלו עלות ושׁלמים לפני יהוה׃ </p>
<p id="v27"><sup><small>27</small></sup>  וישׁאלו בני־ישׂראל ביהוה ושׁם ארון ברית האלהים בימים ההם׃ </p>
<p id="v28"><sup><small>28</small></sup>  ופינחס בן־אלעזר בן־אהרן עמד לפניו בימים ההם לאמר האוסף עוד לצאת למלחמה עם־בני־בנימן אחי אם־אחדל ויאמר יהוה עלו כי מחר אתננו בידך׃ </p>
<p id="v29"><sup><small>29</small></sup>  וישׂם ישׂראל ארבים אל־הגבעה סביב׃ </p>
<p id="v30"><sup><small>30</small></sup>  ויעלו בני־ישׂראל אל־בני בנימן ביום השׁלישׁי ויערכו אל־הגבעה כפעם בפעם׃ </p>
<p id="v31"><sup><small>31</small></sup>  ויצאו בני־בנימן לקראת העם הנתקו מן־העיר ויחלו להכות מהעם חללים כפעם בפעם במסלות אשׁר אחת עלה בית־אל ואחת גבעתה בשׂדה כשׁלשׁים אישׁ בישׂראל׃ </p>
<p id="v32"><sup><small>32</small></sup>  ויאמרו בני בנימן נגפים הם לפנינו כבראשׁנה ובני ישׂראל אמרו ננוסה ונתקנהו מן־העיר אל־המסלות׃ </p>
<p id="v33"><sup><small>33</small></sup>  וכל אישׁ ישׂראל קמו ממקומו ויערכו בבעל תמר וארב ישׂראל מגיח ממקמו ממערה־גבע׃ </p>
<p id="v34"><sup><small>34</small></sup>  ויבאו מנגד לגבעה עשׂרת אלפים אישׁ בחור מכל־ישׂראל והמלחמה כבדה והם לא ידעו כי־נגעת עליהם הרעה׃ </p>
<p id="v35"><sup><small>35</small></sup>  ויגף יהוה את־בנימן לפני ישׂראל וישׁחיתו בני ישׂראל בבנימן ביום ההוא עשׂרים וחמשׁה אלף ומאה אישׁ כל־אלה שׁלף חרב׃ </p>
<p id="v36"><sup><small>36</small></sup>  ויראו בני־בנימן כי נגפו ויתנו אישׁ־ישׂראל מקום לבנימן כי בטחו אל־הארב אשׁר שׂמו אל־הגבעה׃ </p>
<p id="v37"><sup><small>37</small></sup>  והארב החישׁו ויפשׁטו אל־הגבעה וימשׁך הארב ויך את־כל־העיר לפי־חרב׃ </p>
<p id="v38"><sup><small>38</small></sup>  והמועד היה לאישׁ ישׂראל עם־הארב הרב להעלותם משׂאת העשׁן מן־העיר׃ </p>
<p id="v39"><sup><small>39</small></sup>  ויהפך אישׁ־ישׂראל במלחמה ובנימן החל להכות חללים באישׁ־ישׂראל כשׁלשׁים אישׁ כי אמרו אך נגוף נגף הוא לפנינו כמלחמה הראשׁנה׃ </p>
<p id="v40"><sup><small>40</small></sup>  והמשׂאת החלה לעלות מן־העיר עמוד עשׁן ויפן בנימן אחריו והנה עלה כליל־העיר השׁמימה׃ </p>
<p id="v41"><sup><small>41</small></sup>  ואישׁ ישׂראל הפך ויבהל אישׁ בנימן כי ראה כי־נגעה עליו הרעה׃ </p>
<p id="v42"><sup><small>42</small></sup>  ויפנו לפני אישׁ ישׂראל אל־דרך המדבר והמלחמה הדביקתהו ואשׁר מהערים משׁחיתים אותו בתוכו׃ </p>
<p id="v43"><sup><small>43</small></sup>  כתרו את־בנימן הרדיפהו מנוחה הדריכהו עד נכח הגבעה ממזרח־שׁמשׁ׃ </p>
<p id="v44"><sup><small>44</small></sup>  ויפלו מבנימן שׁמנה־עשׂר אלף אישׁ את־כל־אלה אנשׁי־חיל׃ </p>
<p id="v45"><sup><small>45</small></sup>  ויפנו וינסו המדברה אל־סלע הרמון ויעללהו במסלות חמשׁת אלפים אישׁ וידביקו אחריו עד־גדעם ויכו ממנו אלפים אישׁ׃ </p>
<p id="v46"><sup><small>46</small></sup>  ויהי כל־הנפלים מבנימן עשׂרים וחמשׁה אלף אישׁ שׁלף חרב ביום ההוא את־כל־אלה אנשׁי־חיל׃ </p>
<p id="v47"><sup><small>47</small></sup>  ויפנו וינסו המדברה אל־סלע הרמון שׁשׁ מאות אישׁ וישׁבו בסלע רמון ארבעה חדשׁים׃ </p>
<p id="v48"><sup><small>48</small></sup>  ואישׁ ישׂראל שׁבו אל־בני בנימן ויכום לפי־חרב מעיר מתם עד־בהמה עד כל־הנמצא גם כל־הערים הנמצאות שׁלחו באשׁ׃ </p>
