<!--
title: רות - פֶּרֶק 13
description: 
published: true
date: 2023-11-8T20:31:8Z
tags: bible, bible—ruth
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ruth/12">
          <span class="mdi mdi-arrow-left-drop-circle"></span><span class="pl-2">רות - פֶּרֶק 12</span>
        </a>
        </td>
        <td>
        <a href="/he/Bible/Ruth/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ruth/14">
          <span class="pr-2">רות - פֶּרֶק 14</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויספו בני ישׂראל לעשׂות הרע בעיני יהוה ויתנם יהוה ביד־פלשׁתים ארבעים שׁנה׃ </p>
<p id="v2"><sup><small>2</small></sup>  ויהי אישׁ אחד מצרעה ממשׁפחת הדני ושׁמו מנוח ואשׁתו עקרה ולא ילדה׃ </p>
<p id="v3"><sup><small>3</small></sup>  וירא מלאך־יהוה אל־האשׁה ויאמר אליה הנה־נא את־עקרה ולא ילדת והרית וילדת בן׃ </p>
<p id="v4"><sup><small>4</small></sup>  ועתה השׁמרי נא ואל־תשׁתי יין ושׁכר ואל־תאכלי כל־טמא׃ </p>
<p id="v5"><sup><small>5</small></sup>  כי הנך הרה וילדת בן ומורה לא־יעלה על־ראשׁו כי־נזיר אלהים יהיה הנער מן־הבטן והוא יחל להושׁיע את־ישׂראל מיד פלשׁתים׃ </p>
<p id="v6"><sup><small>6</small></sup>  ותבא האשׁה ותאמר לאישׁה לאמר אישׁ האלהים בא אלי ומראהו כמראה מלאך האלהים נורא מאד ולא שׁאלתיהו אי־מזה הוא ואת־שׁמו לא־הגיד לי׃ </p>
<p id="v7"><sup><small>7</small></sup>  ויאמר לי הנך הרה וילדת בן ועתה אל־תשׁתי יין ושׁכר ואל־תאכלי כל־טמאה כי־נזיר אלהים יהיה הנער מן־הבטן עד־יום מותו׃ </p>
<p id="v8"><sup><small>8</small></sup>  ויעתר מנוח אל־יהוה ויאמר בי אדוני אישׁ האלהים אשׁר שׁלחת יבוא־נא עוד אלינו ויורנו מה־נעשׂה לנער היולד׃ </p>
<p id="v9"><sup><small>9</small></sup>  וישׁמע האלהים בקול מנוח ויבא מלאך האלהים עוד אל־האשׁה והיא יושׁבת בשׂדה ומנוח אישׁה אין עמה׃ </p>
<p id="v10"><sup><small>10</small></sup>  ותמהר האשׁה ותרץ ותגד לאישׁה ותאמר אליו הנה נראה אלי האישׁ אשׁר־בא ביום אלי׃ </p>
<p id="v11"><sup><small>11</small></sup>  ויקם וילך מנוח אחרי אשׁתו ויבא אל־האישׁ ויאמר לו האתה האישׁ אשׁר־דברת אל־האשׁה ויאמר אני׃ </p>
<p id="v12"><sup><small>12</small></sup>  ויאמר מנוח עתה יבא דבריך מה־יהיה משׁפט־הנער ומעשׂהו׃ </p>
<p id="v13"><sup><small>13</small></sup>  ויאמר מלאך יהוה אל־מנוח מכל אשׁר־אמרתי אל־האשׁה תשׁמר׃ </p>
<p id="v14"><sup><small>14</small></sup>  מכל אשׁר־יצא מגפן היין לא תאכל ויין ושׁכר אל־תשׁת וכל־טמאה אל־תאכל כל אשׁר־צויתיה תשׁמר׃ </p>
<p id="v15"><sup><small>15</small></sup>  ויאמר מנוח אל־מלאך יהוה נעצרה־נא אותך ונעשׂה לפניך גדי עזים׃ </p>
<p id="v16"><sup><small>16</small></sup>  ויאמר מלאך יהוה אל־מנוח אם־תעצרני לא־אכל בלחמך ואם־תעשׂה עלה ליהוה תעלנה כי לא־ידע מנוח כי־מלאך יהוה הוא׃ </p>
<p id="v17"><sup><small>17</small></sup>  ויאמר מנוח אל־מלאך יהוה מי שׁמך כי־יבא דבריך וכבדנוך׃ </p>
<p id="v18"><sup><small>18</small></sup>  ויאמר לו מלאך יהוה למה זה תשׁאל לשׁמי והוא־פלאי׃ </p>
<p id="v19"><sup><small>19</small></sup>  ויקח מנוח את־גדי העזים ואת־המנחה ויעל על־הצור ליהוה ומפלא לעשׂות ומנוח ואשׁתו ראים׃ </p>
<p id="v20"><sup><small>20</small></sup>  ויהי בעלות הלהב מעל המזבח השׁמימה ויעל מלאך־יהוה בלהב המזבח ומנוח ואשׁתו ראים ויפלו על־פניהם ארצה׃ </p>
<p id="v21"><sup><small>21</small></sup>  ולא־יסף עוד מלאך יהוה להראה אל־מנוח ואל־אשׁתו אז ידע מנוח כי־מלאך יהוה הוא׃ </p>
<p id="v22"><sup><small>22</small></sup>  ויאמר מנוח אל־אשׁתו מות נמות כי אלהים ראינו׃ </p>
<p id="v23"><sup><small>23</small></sup>  ותאמר לו אשׁתו לו חפץ יהוה להמיתנו לא־לקח מידנו עלה ומנחה ולא הראנו את־כל־אלה וכעת לא השׁמיענו כזאת׃ </p>
<p id="v24"><sup><small>24</small></sup>  ותלד האשׁה בן ותקרא את־שׁמו שׁמשׁון ויגדל הנער ויברכהו יהוה׃ </p>
<p id="v25"><sup><small>25</small></sup>  ותחל רוח יהוה לפעמו במחנה־דן בין צרעה ובין אשׁתאל׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ruth/12">
          <span class="mdi mdi-arrow-left-drop-circle"></span><span class="pl-2">רות - פֶּרֶק 12</span>
        </a>
        </td>
        <td>
        <a href="/he/Bible/Ruth/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ruth/14">
          <span class="pr-2">רות - פֶּרֶק 14</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
