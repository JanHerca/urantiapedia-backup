<!--
title: רות - פֶּרֶק 2
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ruth/1">רות - פֶּרֶק 1</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ruth/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ruth/3">רות - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ולנעמי מידע לאישׁה אישׁ גבור חיל ממשׁפחת אלימלך ושׁמו בעז׃ </p>
<p id="v2"><sup><small>2</small></sup>  ותאמר רות המואביה אל־נעמי אלכה־נא השׂדה ואלקטה בשׁבלים אחר אשׁר אמצא־חן בעיניו ותאמר לה לכי בתי׃ </p>
<p id="v3"><sup><small>3</small></sup>  ותלך ותבוא ותלקט בשׂדה אחרי הקצרים ויקר מקרה חלקת השׂדה לבעז אשׁר ממשׁפחת אלימלך׃ </p>
<p id="v4"><sup><small>4</small></sup>  והנה־בעז בא מבית לחם ויאמר לקוצרים יהוה עמכם ויאמרו לו יברכך יהוה׃ </p>
<p id="v5"><sup><small>5</small></sup>  ויאמר בעז לנערו הנצב על־הקוצרים למי הנערה הזאת׃ </p>
<p id="v6"><sup><small>6</small></sup>  ויען הנער הנצב על־הקוצרים ויאמר נערה מואביה היא השׁבה עם־נעמי משׂדה מואב׃ </p>
<p id="v7"><sup><small>7</small></sup>  ותאמר אלקטה־נא ואספתי בעמרים אחרי הקוצרים ותבוא ותעמוד מאז הבקר ועד־עתה זה שׁבתה הבית מעט׃ </p>
<p id="v8"><sup><small>8</small></sup>  ויאמר בעז אל־רות הלוא שׁמעת בתי אל־תלכי ללקט בשׂדה אחר וגם לא תעבורי מזה וכה תדבקין עם־נערתי׃ </p>
<p id="v9"><sup><small>9</small></sup>  עיניך בשׂדה אשׁר־יקצרון והלכת אחריהן הלוא צויתי את־הנערים לבלתי נגעך וצמת והלכת אל־הכלים ושׁתית מאשׁר ישׁאבון הנערים׃ </p>
<p id="v10"><sup><small>10</small></sup>  ותפל על־פניה ותשׁתחו ארצה ותאמר אליו מדוע מצאתי חן בעיניך להכירני ואנכי נכריה׃ </p>
<p id="v11"><sup><small>11</small></sup>  ויען בעז ויאמר לה הגד הגד לי כל אשׁר־עשׂית את־חמותך אחרי מות אישׁך ותעזבי אביך ואמך וארץ מולדתך ותלכי אל־עם אשׁר לא־ידעת תמול שׁלשׁום׃ </p>
<p id="v12"><sup><small>12</small></sup>  ישׁלם יהוה פעלך ותהי משׂכרתך שׁלמה מעם יהוה אלהי ישׂראל אשׁר־באת לחסות תחת־כנפיו׃ </p>
<p id="v13"><sup><small>13</small></sup>  ותאמר אמצא־חן בעיניך אדני כי נחמתני וכי דברת על־לב שׁפחתך ואנכי לא אהיה כאחת שׁפחתיך׃ </p>
<p id="v14"><sup><small>14</small></sup>  ויאמר לה בעז לעת האכל גשׁי הלם ואכלת מן־הלחם וטבלת פתך בחמץ ותשׁב מצד הקוצרים ויצבט־לה קלי ותאכל ותשׂבע ותתר׃ </p>
<p id="v15"><sup><small>15</small></sup>  ותקם ללקט ויצו בעז את־נעריו לאמר גם בין העמרים תלקט ולא תכלימוה׃ </p>
<p id="v16"><sup><small>16</small></sup>  וגם שׁל־תשׁלו לה מן־הצבתים ועזבתם ולקטה ולא תגערו־בה׃ </p>
<p id="v17"><sup><small>17</small></sup>  ותלקט בשׂדה עד־הערב ותחבט את אשׁר־לקטה ויהי כאיפה שׂערים׃ </p>
<p id="v18"><sup><small>18</small></sup>  ותשׂא ותבוא העיר ותרא חמותה את אשׁר־לקטה ותוצא ותתן־לה את אשׁר־הותרה משׂבעה׃ </p>
<p id="v19"><sup><small>19</small></sup>  ותאמר לה חמותה איפה לקטת היום ואנה עשׂית יהי מכירך ברוך ותגד לחמותה את אשׁר־עשׂתה עמו ותאמר שׁם האישׁ אשׁר עשׂיתי עמו היום בעז׃ </p>
<p id="v20"><sup><small>20</small></sup>  ותאמר נעמי לכלתה ברוך הוא ליהוה אשׁר לא־עזב חסדו את־החיים ואת־המתים ותאמר לה נעמי קרוב לנו האישׁ מגאלנו הוא׃ </p>
<p id="v21"><sup><small>21</small></sup>  ותאמר רות המואביה גם כי־אמר אלי עם־הנערים אשׁר־לי תדבקין עד אם־כלו את כל־הקציר אשׁר־לי׃ </p>
<p id="v22"><sup><small>22</small></sup>  ותאמר נעמי אל־רות כלתה טוב בתי כי תצאי עם־נערותיו ולא יפגעו־בך בשׂדה אחר׃ </p>
<p id="v23"><sup><small>23</small></sup>  ותדבק בנערות בעז ללקט עד־כלות קציר־השׂערים וקציר החטים ותשׁב את־חמותה׃ </p>
