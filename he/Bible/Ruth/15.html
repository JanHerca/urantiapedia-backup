<!--
title: רות - פֶּרֶק 15
description: 
published: true
date: 2022-10-6T10:37:18Z
tags: bible, bible—ruth
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ruth/14">רות - פֶּרֶק 14</a></td>
        <td><a href="/he/Bible/Ruth/Index">אינדקס</a></td>
        <td><a href="/he/Bible/Ruth/16">רות - פֶּרֶק 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי מימים בימי קציר־חטים ויפקד שׁמשׁון את־אשׁתו בגדי עזים ויאמר אבאה אל־אשׁתי החדרה ולא־נתנו אביה לבוא׃ </p>
<p id="v2"><sup><small>2</small></sup>  ויאמר אביה אמר אמרתי כי־שׂנא שׂנאתה ואתננה למרעך הלא אחתה הקטנה טובה ממנה תהי־נא לך תחתיה׃ </p>
<p id="v3"><sup><small>3</small></sup>  ויאמר להם שׁמשׁון נקיתי הפעם מפלשׁתים כי־עשׂה אני עמם רעה׃ </p>
<p id="v4"><sup><small>4</small></sup>  וילך שׁמשׁון וילכד שׁלשׁ־מאות שׁועלים ויקח לפדים ויפן זנב אל־זנב וישׂם לפיד אחד בין־שׁני הזנבות בתוך׃ </p>
<p id="v5"><sup><small>5</small></sup>  ויבער־אשׁ בלפידים וישׁלח בקמות פלשׁתים ויבער מגדישׁ ועד־קמה ועד־כרם זית׃ </p>
<p id="v6"><sup><small>6</small></sup>  ויאמרו פלשׁתים מי עשׂה זאת ויאמרו שׁמשׁון חתן התמני כי לקח את־אשׁתו ויתנה למרעהו ויעלו פלשׁתים וישׂרפו אותה ואת־אביה באשׁ׃ </p>
<p id="v7"><sup><small>7</small></sup>  ויאמר להם שׁמשׁון אם־תעשׂון כזאת כי אם־נקמתי בכם ואחר אחדל׃ </p>
<p id="v8"><sup><small>8</small></sup>  ויך אותם שׁוק על־ירך מכה גדולה וירד וישׁב בסעיף סלע עיטם׃ </p>
<p id="v9"><sup><small>9</small></sup>  ויעלו פלשׁתים ויחנו ביהודה וינטשׁו בלחי׃ </p>
<p id="v10"><sup><small>10</small></sup>  ויאמרו אישׁ יהודה למה עליתם עלינו ויאמרו לאסור את־שׁמשׁון עלינו לעשׂות לו כאשׁר עשׂה לנו׃ </p>
<p id="v11"><sup><small>11</small></sup>  וירדו שׁלשׁת אלפים אישׁ מיהודה אל־סעיף סלע עיטם ויאמרו לשׁמשׁון הלא ידעת כי־משׁלים בנו פלשׁתים ומה־זאת עשׂית לנו ויאמר להם כאשׁר עשׂו לי כן עשׂיתי להם׃ </p>
<p id="v12"><sup><small>12</small></sup>  ויאמרו לו לאסרך ירדנו לתתך ביד־פלשׁתים ויאמר להם שׁמשׁון השׁבעו לי פן־תפגעון בי אתם׃ </p>
<p id="v13"><sup><small>13</small></sup>  ויאמרו לו לאמר לא כי־אסר נאסרך ונתנוך בידם והמת לא נמיתך ויאסרהו בשׁנים עבתים חדשׁים ויעלוהו מן־הסלע׃ </p>
<p id="v14"><sup><small>14</small></sup>  הוא־בא עד־לחי ופלשׁתים הריעו לקראתו ותצלח עליו רוח יהוה ותהיינה העבתים אשׁר על־זרועותיו כפשׁתים אשׁר בערו באשׁ וימסו אסוריו מעל ידיו׃ </p>
<p id="v15"><sup><small>15</small></sup>  וימצא לחי־חמור טריה וישׁלח ידו ויקחה ויך־בה אלף אישׁ׃ </p>
<p id="v16"><sup><small>16</small></sup>  ויאמר שׁמשׁון בלחי החמור חמור חמרתים בלחי החמור הכיתי אלף אישׁ׃ </p>
<p id="v17"><sup><small>17</small></sup>  ויהי ככלתו לדבר וישׁלך הלחי מידו ויקרא למקום ההוא רמת לחי׃ </p>
<p id="v18"><sup><small>18</small></sup>  ויצמא מאד ויקרא אל־יהוה ויאמר אתה נתת ביד־עבדך את־התשׁועה הגדלה הזאת ועתה אמות בצמא ונפלתי ביד הערלים׃ </p>
<p id="v19"><sup><small>19</small></sup>  ויבקע אלהים את־המכתשׁ אשׁר־בלחי ויצאו ממנו מים וישׁת ותשׁב רוחו ויחי על־כן קרא שׁמה עין הקורא אשׁר בלחי עד היום הזה׃ </p>
<p id="v20"><sup><small>20</small></sup>  וישׁפט את־ישׂראל בימי פלשׁתים עשׂרים שׁנה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ruth/14">רות - פֶּרֶק 14</a></td>
        <td><a href="/he/Bible/Ruth/Index">אינדקס</a></td>
        <td><a href="/he/Bible/Ruth/16">רות - פֶּרֶק 16</a></td>
      </tr>
    </tbody>
  </table>
</figure>
