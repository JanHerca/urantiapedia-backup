<!--
title: איוב - פֶּרֶק 39
description: 
published: true
date: 2022-10-6T10:37:18Z
tags: bible, bible—job
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Job/38">איוב - פֶּרֶק 38</a></td>
        <td><a href="/he/Bible/Job/Index">אינדקס</a></td>
        <td><a href="/he/Bible/Job/40">איוב - פֶּרֶק 40</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הידעת עת לדת יעלי־סלע חלל אילות תשׁמר׃ </p>
<p id="v2"><sup><small>2</small></sup>  תספר ירחים תמלאנה וידעת עת לדתנה׃ </p>
<p id="v3"><sup><small>3</small></sup>  תכרענה ילדיהן תפלחנה חבליהם תשׁלחנה׃ </p>
<p id="v4"><sup><small>4</small></sup>  יחלמו בניהם ירבו בבר יצאו ולא־שׁבו למו׃ </p>
<p id="v5"><sup><small>5</small></sup>  מי־שׁלח פרא חפשׁי ומסרות ערוד מי פתח׃ </p>
<p id="v6"><sup><small>6</small></sup>  אשׁר־שׂמתי ערבה ביתו ומשׁכנותיו מלחה׃ </p>
<p id="v7"><sup><small>7</small></sup>  ישׂחק להמון קריה תשׁאות נוגשׂ לא ישׁמע׃ </p>
<p id="v8"><sup><small>8</small></sup>  יתור הרים מרעהו ואחר כל־ירוק ידרושׁ׃ </p>
<p id="v9"><sup><small>9</small></sup>  היאבה רים עבדך אם־ילין על־אבוסך׃ </p>
<p id="v10"><sup><small>10</small></sup>  התקשׁר־רים בתלם עבתו אם־ישׂדד עמקים אחריך׃ </p>
<p id="v11"><sup><small>11</small></sup>  התבטח־בו כי־רב כחו ותעזב אליו יגיעך׃ </p>
<p id="v12"><sup><small>12</small></sup>  התאמין בו כי־ישׁוב זרעך וגרנך יאסף׃ </p>
<p id="v13"><sup><small>13</small></sup>  כנף־רננים נעלסה אם־אברה חסידה ונצה׃ </p>
<p id="v14"><sup><small>14</small></sup>  כי־תעזב לארץ בציה ועל־עפר תחמם׃ </p>
<p id="v15"><sup><small>15</small></sup>  ותשׁכח כי־רגל תזורה וחית השׂדה תדושׁה׃ </p>
<p id="v16"><sup><small>16</small></sup>  הקשׁיח בניה ללא־לה לריק יגיעה בלי־פחד׃ </p>
<p id="v17"><sup><small>17</small></sup>  כי־השׁה אלוה חכמה ולא־חלק לה בבינה׃ </p>
<p id="v18"><sup><small>18</small></sup>  כעת במרום תמריא תשׂחק לסוס ולרכבו׃ </p>
<p id="v19"><sup><small>19</small></sup>  התתן לסוס גבורה התלבישׁ צוארו רעמה׃ </p>
<p id="v20"><sup><small>20</small></sup>  התרעישׁנו כארבה הוד נחרו אימה׃ </p>
<p id="v21"><sup><small>21</small></sup>  יחפרו בעמק וישׂישׂ בכח יצא לקראת־נשׁק׃ </p>
<p id="v22"><sup><small>22</small></sup>  ישׂחק לפחד ולא יחת ולא־ישׁוב מפני־חרב׃ </p>
<p id="v23"><sup><small>23</small></sup>  עליו תרנה אשׁפה להב חנית וכידון׃ </p>
<p id="v24"><sup><small>24</small></sup>  ברעשׁ ורגז יגמא־ארץ ולא־יאמין כי־קול שׁופר׃ </p>
<p id="v25"><sup><small>25</small></sup>  בדי שׁפר יאמר האח ומרחוק יריח מלחמה רעם שׂרים ותרועה׃ </p>
<p id="v26"><sup><small>26</small></sup>  המבינתך יאבר־נץ יפרשׂ כנפו לתימן׃ </p>
<p id="v27"><sup><small>27</small></sup>  אם־על־פיך יגביה נשׁר וכי ירים קנו׃ </p>
<p id="v28"><sup><small>28</small></sup>  סלע ישׁכן ויתלנן על־שׁן־סלע ומצודה׃ </p>
<p id="v29"><sup><small>29</small></sup>  משׁם חפר־אכל למרחוק עיניו יביטו׃ </p>
<p id="v30"><sup><small>30</small></sup>  ואפרחו יעלעו־דם ובאשׁר חללים שׁם הוא׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Job/38">איוב - פֶּרֶק 38</a></td>
        <td><a href="/he/Bible/Job/Index">אינדקס</a></td>
        <td><a href="/he/Bible/Job/40">איוב - פֶּרֶק 40</a></td>
      </tr>
    </tbody>
  </table>
</figure>
