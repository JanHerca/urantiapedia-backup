<!--
title: איוב - פֶּרֶק 22
description: 
published: true
date: 2022-10-6T10:37:18Z
tags: bible, bible—job
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Job/21">איוב - פֶּרֶק 21</a></td>
        <td><a href="/he/Bible/Job/Index">אינדקס</a></td>
        <td><a href="/he/Bible/Job/23">איוב - פֶּרֶק 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויען אליפז התמני ויאמר׃ </p>
<p id="v2"><sup><small>2</small></sup>  הלאל יסכן־גבר כי־יסכן עלימו משׂכיל׃ </p>
<p id="v3"><sup><small>3</small></sup>  החפץ לשׁדי כי תצדק ואם־בצע כי־תתם דרכיך׃ </p>
<p id="v4"><sup><small>4</small></sup>  המיראתך יכיחך יבוא עמך במשׁפט׃ </p>
<p id="v5"><sup><small>5</small></sup>  הלא רעתך רבה ואין־קץ לעונתיך׃ </p>
<p id="v6"><sup><small>6</small></sup>  כי־תחבל אחיך חנם ובגדי ערומים תפשׁיט׃ </p>
<p id="v7"><sup><small>7</small></sup>  לא־מים עיף תשׁקה ומרעב תמנע־לחם׃ </p>
<p id="v8"><sup><small>8</small></sup>  ואישׁ זרוע לו הארץ ונשׂוא פנים ישׁב בה׃ </p>
<p id="v9"><sup><small>9</small></sup>  אלמנות שׁלחת ריקם וזרעות יתמים ידכא׃ </p>
<p id="v10"><sup><small>10</small></sup>  על־כן סביבותיך פחים ויבהלך פחד פתאם׃ </p>
<p id="v11"><sup><small>11</small></sup>  או־חשׁך לא־תראה ושׁפעת־מים תכסך׃ </p>
<p id="v12"><sup><small>12</small></sup>  הלא־אלוה גבה שׁמים וראה ראשׁ כוכבים כי־רמו׃ <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  ואמרת מה־ידע אל הבעד ערפל ישׁפוט׃ </p>
<p id="v14"><sup><small>14</small></sup>  עבים סתר־לו ולא יראה וחוג שׁמים יתהלך׃ </p>
<p id="v15"><sup><small>15</small></sup>  הארח עולם תשׁמר אשׁר דרכו מתי־און׃ </p>
<p id="v16"><sup><small>16</small></sup>  אשׁר־קמטו ולא־עת נהר יוצק יסודם׃ </p>
<p id="v17"><sup><small>17</small></sup>  האמרים לאל סור ממנו ומה־יפעל שׁדי למו׃ </p>
<p id="v18"><sup><small>18</small></sup>  והוא מלא בתיהם טוב ועצת רשׁעים רחקה מני׃ </p>
<p id="v19"><sup><small>19</small></sup>  יראו צדיקים וישׂמחו ונקי ילעג־למו׃ </p>
<p id="v20"><sup><small>20</small></sup>  אם־לא נכחד קימנו ויתרם אכלה אשׁ׃ </p>
<p id="v21"><sup><small>21</small></sup>  הסכן־נא עמו ושׁלם בהם תבואתך טובה׃ </p>
<p id="v22"><sup><small>22</small></sup>  קח־נא מפיו תורה ושׂים אמריו בלבבך׃ </p>
<p id="v23"><sup><small>23</small></sup>  אם־תשׁוב עד־שׁדי תבנה תרחיק עולה מאהלך׃ </p>
<p id="v24"><sup><small>24</small></sup>  ושׁית־על־עפר בצר ובצור נחלים אופיר׃ </p>
<p id="v25"><sup><small>25</small></sup>  והיה שׁדי בצריך וכסף תועפות לך׃ </p>
<p id="v26"><sup><small>26</small></sup>  כי־אז על־שׁדי תתענג ותשׂא אל־אלוה פניך׃ </p>
<p id="v27"><sup><small>27</small></sup>  תעתיר אליו וישׁמעך ונדריך תשׁלם׃ </p>
<p id="v28"><sup><small>28</small></sup>  ותגזר־אומר ויקם לך ועל־דרכיך נגה אור׃ </p>
<p id="v29"><sup><small>29</small></sup>  כי־השׁפילו ותאמר גוה ושׁח עינים יושׁע׃ </p>
<p id="v30"><sup><small>30</small></sup>  ימלט אי־נקי ונמלט בבר כפיך׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Job/21">איוב - פֶּרֶק 21</a></td>
        <td><a href="/he/Bible/Job/Index">אינדקס</a></td>
        <td><a href="/he/Bible/Job/23">איוב - פֶּרֶק 23</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 22:12-14 <i>גופי כבידה כהים</i>: <a href="/he/The_Urantia_Book/14#p1_7">או 14:1.7</a>. </li>
</ol>
</div>
