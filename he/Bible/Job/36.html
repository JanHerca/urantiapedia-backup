<!--
title: איוב - פֶּרֶק 36
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Job/35">איוב - פֶּרֶק 35</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Job/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Job/37">איוב - פֶּרֶק 37</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויסף אליהוא ויאמר׃ </p>
<p id="v2"><sup><small>2</small></sup>  כתר־לי זעיר ואחוך כי עוד לאלוה מלים׃ </p>
<p id="v3"><sup><small>3</small></sup>  אשׂא דעי למרחוק ולפעלי אתן־צדק׃ </p>
<p id="v4"><sup><small>4</small></sup>  כי־אמנם לא־שׁקר מלי תמים דעות עמך׃ <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  הן־אל כביר ולא ימאס כביר כח לב׃ </p>
<p id="v6"><sup><small>6</small></sup>  לא־יחיה רשׁע ומשׁפט עניים יתן׃ </p>
<p id="v7"><sup><small>7</small></sup>  לא־יגרע מצדיק עיניו ואת־מלכים לכסא וישׁיבם לנצח ויגבהו׃ </p>
<p id="v8"><sup><small>8</small></sup>  ואם־אסורים בזקים ילכדון בחבלי־עני׃ </p>
<p id="v9"><sup><small>9</small></sup>  ויגד להם פעלם ופשׁעיהם כי יתגברו׃ </p>
<p id="v10"><sup><small>10</small></sup>  ויגל אזנם למוסר ויאמר כי־ישׁבון מאון׃ </p>
<p id="v11"><sup><small>11</small></sup>  אם־ישׁמעו ויעבדו יכלו ימיהם בטוב ושׁניהם בנעימים׃ </p>
<p id="v12"><sup><small>12</small></sup>  ואם־לא ישׁמעו בשׁלח יעברו ויגועו בבלי־דעת׃ </p>
<p id="v13"><sup><small>13</small></sup>  וחנפי־לב ישׂימו אף לא ישׁועו כי אסרם׃ </p>
<p id="v14"><sup><small>14</small></sup>  תמת בנער נפשׁם וחיתם בקדשׁים׃ </p>
<p id="v15"><sup><small>15</small></sup>  יחלץ עני בעניו ויגל בלחץ אזנם׃ </p>
<p id="v16"><sup><small>16</small></sup>  ואף הסיתך מפי־צר רחב לא־מוצק תחתיה ונחת שׁלחנך מלא דשׁן׃ </p>
<p id="v17"><sup><small>17</small></sup>  ודין־רשׁע מלאת דין ומשׁפט יתמכו׃ </p>
<p id="v18"><sup><small>18</small></sup>  כי־חמה פן־יסיתך בספק ורב־כפר אל־יטך׃ </p>
<p id="v19"><sup><small>19</small></sup>  היערך שׁועך לא בצר וכל מאמצי־כח׃ </p>
<p id="v20"><sup><small>20</small></sup>  אל־תשׁאף הלילה לעלות עמים תחתם׃ </p>
<p id="v21"><sup><small>21</small></sup>  השׁמר אל־תפן אל־און כי־על־זה בחרת מעני׃ </p>
<p id="v22"><sup><small>22</small></sup>  הן־אל ישׂגיב בכחו מי כמהו מורה׃ <sup id="cite2"><a href="#fn2">[2]</a></sup></p>
<p id="v23"><sup><small>23</small></sup>  מי־פקד עליו דרכו ומי־אמר פעלת עולה׃ </p>
<p id="v24"><sup><small>24</small></sup>  זכר כי־תשׂגיא פעלו אשׁר שׁררו אנשׁים׃ </p>
<p id="v25"><sup><small>25</small></sup>  כל־אדם חזו־בו אנושׁ יביט מרחוק׃ </p>
<p id="v26"><sup><small>26</small></sup>  הן־אל שׂגיא ולא נדע מספר שׁניו ולא־חקר׃ <sup id="cite3"><a href="#fn3">[3]</a></sup></p>
<p id="v27"><sup><small>27</small></sup>  כי יגרע נטפי־מים יזקו מטר לאדו׃ </p>
<p id="v28"><sup><small>28</small></sup>  אשׁר־יזלו שׁחקים ירעפו עלי אדם רב׃ </p>
<p id="v29"><sup><small>29</small></sup>  אף אם־יבין מפרשׂי־עב תשׁאות סכתו׃ </p>
<p id="v30"><sup><small>30</small></sup>  הן־פרשׂ עליו אורו ושׁרשׁי הים כסה׃ </p>
<p id="v31"><sup><small>31</small></sup>  כי־בם ידין עמים יתן־אכל למכביר׃ </p>
<p id="v32"><sup><small>32</small></sup>  על־כפים כסה־אור ויצו עליה במפגיע׃ </p>
<p id="v33"><sup><small>33</small></sup>  יגיד עליו רעו מקנה אף על־עולה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 36:4 <i># 1 מושלם בידע</i>: <a href="/he/The_Urantia_Book/3#p3_1">או 3:3.1</a>. </li>
  <li id="fn2"><a href="#cite2">↑</a> 36:22 <i>כל יכול</i>: <a href="/he/The_Urantia_Book/142#p3_7">או 142:3.7</a>.  <i>אלוהים הוא כל כוח</i>: <a href="/he/The_Urantia_Book/131#p10_3">או 131:10.3</a>.  <i>כוחו של אלוהים</i>: <a href="/he/The_Urantia_Book/1#p1_4">או 1:1.4</a>.  <i>הכוח</i>: <a href="/he/The_Urantia_Book/131#p10_6">או 131:10.6</a>. </li>
  <li id="fn3"><a href="#cite3">↑</a> 36:26 <i>אלוהים גדול</i>: <a href="/he/The_Urantia_Book/28#p6_21">או 28:6.21</a>.  <i>אלוהים גדול</i>: <a href="/he/The_Urantia_Book/2#p1_1">או 2:1.1</a>.  <i>חלק ב': הנה אלוהים גדול</i>: <a href="/he/The_Urantia_Book/96#p6_4">או 96:6.4</a>. </li>
</ol>
</div>
