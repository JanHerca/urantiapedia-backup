<!--
title: איוב - פֶּרֶק 1
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"> </td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Job/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Job/2">איוב - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אישׁ היה בארץ־עוץ איוב שׁמו והיה האישׁ ההוא תם וישׁר וירא אלהים וסר מרע׃ <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup> <sup id="cite5"><a href="#fn5">[5]</a></sup></p>
<p id="v2"><sup><small>2</small></sup>  ויולדו לו שׁבעה בנים ושׁלושׁ בנות׃ </p>
<p id="v3"><sup><small>3</small></sup>  ויהי מקנהו שׁבעת אלפי־צאן ושׁלשׁת אלפי גמלים וחמשׁ מאות צמד־בקר וחמשׁ מאות אתונות ועבדה רבה מאד ויהי האישׁ ההוא גדול מכל־בני־קדם׃ </p>
<p id="v4"><sup><small>4</small></sup>  והלכו בניו ועשׂו משׁתה בית אישׁ יומו ושׁלחו וקראו לשׁלשׁת אחיתיהם לאכל ולשׁתות עמהם׃ </p>
<p id="v5"><sup><small>5</small></sup>  ויהי כי הקיפו ימי המשׁתה וישׁלח איוב ויקדשׁם והשׁכים בבקר והעלה עלות מספר כלם כי אמר איוב אולי חטאו בני וברכו אלהים בלבבם ככה יעשׂה איוב כל־הימים׃ </p>
<p id="v6"><sup><small>6</small></sup>  ויהי היום ויבאו בני האלהים להתיצב על־יהוה ויבוא גם־השׂטן בתוכם׃ <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup></p>
<p id="v7"><sup><small>7</small></sup>  ויאמר יהוה אל־השׂטן מאין תבא ויען השׂטן את־יהוה ויאמר משׁוט בארץ ומהתהלך בה׃ </p>
<p id="v8"><sup><small>8</small></sup>  ויאמר יהוה אל־השׂטן השׂמת לבך על־עבדי איוב כי אין כמהו בארץ אישׁ תם וישׁר ירא אלהים וסר מרע׃ </p>
<p id="v9"><sup><small>9</small></sup>  ויען השׂטן את־יהוה ויאמר החנם ירא איוב אלהים׃ </p>
<p id="v10"><sup><small>10</small></sup>  הלא־את שׂכת בעדו ובעד־ביתו ובעד כל־אשׁר־לו מסביב מעשׂה ידיו ברכת ומקנהו פרץ בארץ׃ </p>
<p id="v11"><sup><small>11</small></sup>  ואולם שׁלח־נא ידך וגע בכל־אשׁר־לו אם־לא על־פניך יברכך׃ </p>
<p id="v12"><sup><small>12</small></sup>  ויאמר יהוה אל־השׂטן הנה כל־אשׁר־לו בידך רק אליו אל־תשׁלח ידך ויצא השׂטן מעם פני יהוה׃ </p>
<p id="v13"><sup><small>13</small></sup>  ויהי היום ובניו ובנתיו אכלים ושׁתים יין בבית אחיהם הבכור׃ </p>
<p id="v14"><sup><small>14</small></sup>  ומלאך בא אל־איוב ויאמר הבקר היו חרשׁות והאתנות רעות על־ידיהם׃ </p>
<p id="v15"><sup><small>15</small></sup>  ותפל שׁבא ותקחם ואת־הנערים הכו לפי־חרב ואמלטה רק־אני לבדי להגיד לך׃ </p>
<p id="v16"><sup><small>16</small></sup>  עוד זה מדבר וזה בא ויאמר אשׁ אלהים נפלה מן־השׁמים ותבער בצאן ובנערים ותאכלם ואמלטה רק־אני לבדי להגיד לך׃ </p>
<p id="v17"><sup><small>17</small></sup>  עוד זה מדבר וזה בא ויאמר כשׂדים שׂמו שׁלשׁה ראשׁים ויפשׁטו על־הגמלים ויקחום ואת־הנערים הכו לפי־חרב ואמלטה רק־אני לבדי להגיד לך׃ </p>
<p id="v18"><sup><small>18</small></sup>  עד זה מדבר וזה בא ויאמר בניך ובנותיך אכלים ושׁתים יין בבית אחיהם הבכור׃ </p>
<p id="v19"><sup><small>19</small></sup>  והנה רוח גדולה באה מעבר המדבר ויגע בארבע פנות הבית ויפל על־הנערים וימותו ואמלטה רק־אני לבדי להגיד לך׃ </p>
<p id="v20"><sup><small>20</small></sup>  ויקם איוב ויקרע את־מעלו ויגז את־ראשׁו ויפל ארצה וישׁתחו׃ </p>
<p id="v21"><sup><small>21</small></sup>  ויאמר ערם יצתי מבטן אמי וערם אשׁוב שׁמה יהוה נתן ויהוה לקח יהי שׁם יהוה מברך׃ </p>
<p id="v22"><sup><small>22</small></sup>  בכל־זאת לא־חטא איוב ולא־נתן תפלה לאלהים׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 1:1 <i>אלוהים הוא פחד גדול</i>: <a href="/he/The_Urantia_Book/92#p1_5">או 92:1.5</a>. </li>
  <li id="fn2"><a href="#cite2">↑</a> 1:1-3 <i>עבודה: טוב, עשיר ובריא</i>: <a href="/he/The_Urantia_Book/148#p6_2">או 148:6.2</a>. </li>
  <li id="fn3"><a href="#cite3">↑</a> 1:6 <i>מלאכים לא "בני אלוהים"</i>: <a href="/he/The_Urantia_Book/167#p7_2">או 167:7.2</a>.  <i>כשבני האלוהים נפגשים</i>: <a href="/he/The_Urantia_Book/45#p2_4">או 45:2.4</a>.  <i>כאשר התאספו בני אלוהים</i>: <a href="/he/The_Urantia_Book/53#p8_2">או 53:8.2</a>.  <i>יום שבו באו בני אלוהים</i>: <a href="/he/The_Urantia_Book/43#p4_8">או 43:4.8</a>. </li>
  <li id="fn4"><a href="#cite4">↑</a> 1:6-12 <i>השטן</i>: <a href="/he/The_Urantia_Book/53#p1_4">או 53:1.4</a>. </li>
  <li id="fn5"><a href="#cite5">↑</a> 1:1ss <i>ספר איוב</i>: <a href="/he/The_Urantia_Book/148#p6_2">או 148:6.2</a>.  <i>ספר איוב</i>: <a href="/he/The_Urantia_Book/95#p1_10">או 95:1.10</a>. </li>
</ol>
</div>
