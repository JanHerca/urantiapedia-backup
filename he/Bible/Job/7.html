<!--
title: איוב - פֶּרֶק 7
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Job/6">איוב - פֶּרֶק 6</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Job/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Job/8">איוב - פֶּרֶק 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הלא־צבא לאנושׁ על־ארץ וכימי שׂכיר ימיו׃ </p>
<p id="v2"><sup><small>2</small></sup>  כעבד ישׁאף־צל וכשׂכיר יקוה פעלו׃ </p>
<p id="v3"><sup><small>3</small></sup>  כן הנחלתי לי ירחי־שׁוא ולילות עמל מנו־לי׃ </p>
<p id="v4"><sup><small>4</small></sup>  אם־שׁכבתי ואמרתי מתי אקום ומדד־ערב ושׂבעתי נדדים עדי־נשׁף׃ </p>
<p id="v5"><sup><small>5</small></sup>  לבשׁ בשׂרי רמה וגישׁ עפר עורי רגע וימאס׃ </p>
<p id="v6"><sup><small>6</small></sup>  ימי קלו מני־ארג ויכלו באפס תקוה׃ </p>
<p id="v7"><sup><small>7</small></sup>  זכר כי־רוח חיי לא־תשׁוב עיני לראות טוב׃ </p>
<p id="v8"><sup><small>8</small></sup>  לא־תשׁורני עין ראי עיניך בי ואינני׃ </p>
<p id="v9"><sup><small>9</small></sup>  כלה ענן וילך כן יורד שׁאול לא יעלה׃ </p>
<p id="v10"><sup><small>10</small></sup>  לא־ישׁוב עוד לביתו ולא־יכירנו עוד מקמו׃ </p>
<p id="v11"><sup><small>11</small></sup>  גם־אני לא אחשׂך פי אדברה בצר רוחי אשׂיחה במר נפשׁי׃ </p>
<p id="v12"><sup><small>12</small></sup>  הים־אני אם־תנין כי־תשׂים עלי משׁמר׃ </p>
<p id="v13"><sup><small>13</small></sup>  כי־אמרתי תנחמני ערשׂי ישׂא בשׂיחי משׁכבי׃ </p>
<p id="v14"><sup><small>14</small></sup>  וחתתני בחלמות ומחזינות תבעתני׃ </p>
<p id="v15"><sup><small>15</small></sup>  ותבחר מחנק נפשׁי מות מעצמותי׃ </p>
<p id="v16"><sup><small>16</small></sup>  מאסתי לא־לעלם אחיה חדל ממני כי־הבל ימי׃ </p>
<p id="v17"><sup><small>17</small></sup>  מה־אנושׁ כי תגדלנו וכי־תשׁית אליו לבך׃ </p>
<p id="v18"><sup><small>18</small></sup>  ותפקדנו לבקרים לרגעים תבחננו׃ </p>
<p id="v19"><sup><small>19</small></sup>  כמה לא־תשׁעה ממני לא־תרפני עד־בלעי רקי׃ </p>
<p id="v20"><sup><small>20</small></sup>  חטאתי מה אפעל לך נצר האדם למה שׂמתני למפגע לך ואהיה עלי למשׂא׃ </p>
<p id="v21"><sup><small>21</small></sup>  ומה לא־תשׂא פשׁעי ותעביר את־עוני כי־עתה לעפר אשׁכב ושׁחרתני ואינני׃ </p>
