<!--
title: איוב - פֶּרֶק 29
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Job/28">איוב - פֶּרֶק 28</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Job/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Job/30">איוב - פֶּרֶק 30</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויסף איוב שׂאת משׁלו ויאמר׃ </p>
<p id="v2"><sup><small>2</small></sup>  מי־יתנני כירחי־קדם כימי אלוה ישׁמרני׃ </p>
<p id="v3"><sup><small>3</small></sup>  בהלו נרו עלי ראשׁי לאורו אלך חשׁך׃ </p>
<p id="v4"><sup><small>4</small></sup>  כאשׁר הייתי בימי חרפי בסוד אלוה עלי אהלי׃ </p>
<p id="v5"><sup><small>5</small></sup>  בעוד שׁדי עמדי סביבותי נערי׃ </p>
<p id="v6"><sup><small>6</small></sup>  ברחץ הליכי בחמה וצור יצוק עמדי פלגי־שׁמן׃ </p>
<p id="v7"><sup><small>7</small></sup>  בצאתי שׁער עלי־קרת ברחוב אכין מושׁבי׃ </p>
<p id="v8"><sup><small>8</small></sup>  ראוני נערים ונחבאו וישׁישׁים קמו עמדו׃ </p>
<p id="v9"><sup><small>9</small></sup>  שׂרים עצרו במלים וכף ישׂימו לפיהם׃ </p>
<p id="v10"><sup><small>10</small></sup>  קול־נגידים נחבאו ולשׁונם לחכם דבקה׃ </p>
<p id="v11"><sup><small>11</small></sup>  כי אזן שׁמעה ותאשׁרני ועין ראתה ותעידני׃ </p>
<p id="v12"><sup><small>12</small></sup>  כי־אמלט עני משׁוע ויתום ולא־עזר לו׃ </p>
<p id="v13"><sup><small>13</small></sup>  ברכת אבד עלי תבא ולב אלמנה ארנן׃ </p>
<p id="v14"><sup><small>14</small></sup>  צדק לבשׁתי וילבשׁני כמעיל וצניף משׁפטי׃ </p>
<p id="v15"><sup><small>15</small></sup>  עינים הייתי לעור ורגלים לפסח אני׃ </p>
<p id="v16"><sup><small>16</small></sup>  אב אנכי לאביונים ורב לא־ידעתי אחקרהו׃ </p>
<p id="v17"><sup><small>17</small></sup>  ואשׁברה מתלעות עול ומשׁניו אשׁליך טרף׃ </p>
<p id="v18"><sup><small>18</small></sup>  ואמר עם־קני אגוע וכחול ארבה ימים׃ </p>
<p id="v19"><sup><small>19</small></sup>  שׁרשׁי פתוח אלי־מים וטל ילין בקצירי׃ </p>
<p id="v20"><sup><small>20</small></sup>  כבודי חדשׁ עמדי וקשׁתי בידי תחליף׃ </p>
<p id="v21"><sup><small>21</small></sup>  לי־שׁמעו ויחלו וידמו למו עצתי׃ </p>
<p id="v22"><sup><small>22</small></sup>  אחרי דברי לא ישׁנו ועלימו תטף מלתי׃ </p>
<p id="v23"><sup><small>23</small></sup>  ויחלו כמטר לי ופיהם פערו למלקושׁ׃ </p>
<p id="v24"><sup><small>24</small></sup>  אשׂחק אלהם לא יאמינו ואור פני לא יפילון׃ </p>
<p id="v25"><sup><small>25</small></sup>  אבחר דרכם ואשׁב ראשׁ ואשׁכון כמלך בגדוד כאשׁר אבלים ינחם׃ </p>
