<!--
title: איוב - פֶּרֶק 24
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Job/23">איוב - פֶּרֶק 23</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Job/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Job/25">איוב - פֶּרֶק 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  מדוע משׁדי לא־נצפנו עתים וידעו לא־חזו ימיו׃ </p>
<p id="v2"><sup><small>2</small></sup>  גבלות ישׂיגו עדר גזלו וירעו׃ </p>
<p id="v3"><sup><small>3</small></sup>  חמור יתומים ינהגו יחבלו שׁור אלמנה׃ </p>
<p id="v4"><sup><small>4</small></sup>  יטו אביונים מדרך יחד חבאו עניי־ארץ׃ </p>
<p id="v5"><sup><small>5</small></sup>  הן פראים במדבר יצאו בפעלם משׁחרי לטרף ערבה לו לחם לנערים׃ </p>
<p id="v6"><sup><small>6</small></sup>  בשׂדה בלילו יקצירו וכרם רשׁע ילקשׁו׃ </p>
<p id="v7"><sup><small>7</small></sup>  ערום ילינו מבלי לבושׁ ואין כסות בקרה׃ </p>
<p id="v8"><sup><small>8</small></sup>  מזרם הרים ירטבו ומבלי מחסה חבקו־צור׃ </p>
<p id="v9"><sup><small>9</small></sup>  יגזלו משׁד יתום ועל־עני יחבלו׃ </p>
<p id="v10"><sup><small>10</small></sup>  ערום הלכו בלי לבושׁ ורעבים נשׂאו עמר׃ </p>
<p id="v11"><sup><small>11</small></sup>  בין־שׁורתם יצהירו יקבים דרכו ויצמאו׃ </p>
<p id="v12"><sup><small>12</small></sup>  מעיר מתים ינאקו ונפשׁ־חללים תשׁוע ואלוה לא־ישׂים תפלה׃ </p>
<p id="v13"><sup><small>13</small></sup>  המה היו במרדי־אור לא־הכירו דרכיו ולא ישׁבו בנתיבתיו׃ </p>
<p id="v14"><sup><small>14</small></sup>  לאור יקום רוצח יקטל־עני ואביון ובלילה יהי כגנב׃ </p>
<p id="v15"><sup><small>15</small></sup>  ועין נאף שׁמרה נשׁף לאמר לא־תשׁורני עין וסתר פנים ישׂים׃ </p>
<p id="v16"><sup><small>16</small></sup>  חתר בחשׁך בתים יומם חתמו־למו לא־ידעו אור׃ </p>
<p id="v17"><sup><small>17</small></sup>  כי יחדו בקר למו צלמות כי־יכיר בלהות צלמות׃ </p>
<p id="v18"><sup><small>18</small></sup>  קל־הוא על־פני־מים תקלל חלקתם בארץ לא־יפנה דרך כרמים׃ </p>
<p id="v19"><sup><small>19</small></sup>  ציה גם־חם יגזלו מימי־שׁלג שׁאול חטאו׃ </p>
<p id="v20"><sup><small>20</small></sup>  ישׁכחהו רחם מתקו רמה עוד לא־יזכר ותשׁבר כעץ עולה׃ </p>
<p id="v21"><sup><small>21</small></sup>  רעה עקרה לא תלד ואלמנה לא ייטיב׃ </p>
<p id="v22"><sup><small>22</small></sup>  ומשׁך אבירים בכחו יקום ולא־יאמין בחיין׃ </p>
<p id="v23"><sup><small>23</small></sup>  יתן־לו לבטח וישׁען ועיניהו על־דרכיהם׃ </p>
<p id="v24"><sup><small>24</small></sup>  רומו מעט ואיננו והמכו ככל יקפצון וכראשׁ שׁבלת ימלו׃ </p>
<p id="v25"><sup><small>25</small></sup>  ואם־לא אפו מי יכזיבני וישׂם לאל מלתי׃ </p>
