<!--
title: איוב - פֶּרֶק 31
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Job/30">איוב - פֶּרֶק 30</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Job/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Job/32">איוב - פֶּרֶק 32</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ברית כרתי לעיני ומה אתבונן על־בתולה׃ </p>
<p id="v2"><sup><small>2</small></sup>  ומה חלק אלוה ממעל ונחלת שׁדי ממרמים׃ </p>
<p id="v3"><sup><small>3</small></sup>  הלא־איד לעול ונכר לפעלי און׃ </p>
<p id="v4"><sup><small>4</small></sup>  הלא־הוא יראה דרכי וכל־צעדי יספור׃ </p>
<p id="v5"><sup><small>5</small></sup>  אם־הלכתי עם־שׁוא ותחשׁ על־מרמה רגלי׃ </p>
<p id="v6"><sup><small>6</small></sup>  ישׁקלני במאזני־צדק וידע אלוה תמתי׃ </p>
<p id="v7"><sup><small>7</small></sup>  אם תטה אשׁרי מני הדרך ואחר עיני הלך לבי ובכפי דבק מאום׃ </p>
<p id="v8"><sup><small>8</small></sup>  אזרעה ואחר יאכל וצאצאי ישׁרשׁו׃ </p>
<p id="v9"><sup><small>9</small></sup>  אם־נפתה לבי על־אשׁה ועל־פתח רעי ארבתי׃ </p>
<p id="v10"><sup><small>10</small></sup>  תטחן לאחר אשׁתי ועליה יכרעון אחרין׃ </p>
<p id="v11"><sup><small>11</small></sup>  כי־הוא זמה והיא עון פלילים׃ </p>
<p id="v12"><sup><small>12</small></sup>  כי אשׁ היא עד־אבדון תאכל ובכל־תבואתי תשׁרשׁ׃ </p>
<p id="v13"><sup><small>13</small></sup>  אם־אמאס משׁפט עבדי ואמתי ברבם עמדי׃ </p>
<p id="v14"><sup><small>14</small></sup>  ומה אעשׂה כי־יקום אל וכי־יפקד מה אשׁיבנו׃ </p>
<p id="v15"><sup><small>15</small></sup>  הלא־בבטן עשׂני עשׂהו ויכננו ברחם אחד׃ </p>
<p id="v16"><sup><small>16</small></sup>  אם־אמנע מחפץ דלים ועיני אלמנה אכלה׃ </p>
<p id="v17"><sup><small>17</small></sup>  ואכל פתי לבדי ולא־אכל יתום ממנה׃ </p>
<p id="v18"><sup><small>18</small></sup>  כי מנעורי גדלני כאב ומבטן אמי אנחנה׃ </p>
<p id="v19"><sup><small>19</small></sup>  אם־אראה אובד מבלי לבושׁ ואין כסות לאביון׃ </p>
<p id="v20"><sup><small>20</small></sup>  אם־לא ברכוני חלצו ומגז כבשׂי יתחמם׃ </p>
<p id="v21"><sup><small>21</small></sup>  אם־הניפותי על־יתום ידי כי־אראה בשׁער עזרתי׃ </p>
<p id="v22"><sup><small>22</small></sup>  כתפי משׁכמה תפול ואזרעי מקנה תשׁבר׃ </p>
<p id="v23"><sup><small>23</small></sup>  כי פחד אלי איד אל ומשׂאתו לא אוכל׃ </p>
<p id="v24"><sup><small>24</small></sup>  אם־שׂמתי זהב כסלי ולכתם אמרתי מבטחי׃ </p>
<p id="v25"><sup><small>25</small></sup>  אם־אשׂמח כי־רב חילי וכי־כביר מצאה ידי׃ </p>
<p id="v26"><sup><small>26</small></sup>  אם־אראה אור כי יהל וירח יקר הלך׃ </p>
<p id="v27"><sup><small>27</small></sup>  ויפת בסתר לבי ותשׁק ידי לפי׃ </p>
<p id="v28"><sup><small>28</small></sup>  גם־הוא עון פלילי כי־כחשׁתי לאל ממעל׃ </p>
<p id="v29"><sup><small>29</small></sup>  אם־אשׂמח בפיד משׂנאי והתעררתי כי־מצאו רע׃ </p>
<p id="v30"><sup><small>30</small></sup>  ולא־נתתי לחטא חכי לשׁאל באלה נפשׁו׃ </p>
<p id="v31"><sup><small>31</small></sup>  אם־לא אמרו מתי אהלי מי־יתן מבשׂרו לא נשׂבע׃ </p>
<p id="v32"><sup><small>32</small></sup>  בחוץ לא־ילין גר דלתי לארח אפתח׃ </p>
<p id="v33"><sup><small>33</small></sup>  אם־כסיתי כאדם פשׁעי לטמון בחבי עוני׃ </p>
<p id="v34"><sup><small>34</small></sup>  כי אערוץ המון רבה ובוז־משׁפחות יחתני ואדם לא־אצא פתח׃ </p>
<p id="v35"><sup><small>35</small></sup>  מי יתן־לי שׁמע לי הן־תוי שׁדי יענני וספר כתב אישׁ ריבי׃ </p>
<p id="v36"><sup><small>36</small></sup>  אם־לא על־שׁכמי אשׂאנו אענדנו עטרות לי׃ </p>
<p id="v37"><sup><small>37</small></sup>  מספר צעדי אגידנו כמו־נגיד אקרבנו׃ </p>
<p id="v38"><sup><small>38</small></sup>  אם־עלי אדמתי תזעק ויחד תלמיה יבכיון׃ </p>
<p id="v39"><sup><small>39</small></sup>  אם־כחה אכלתי בלי־כסף ונפשׁ בעליה הפחתי׃ </p>
<p id="v40"><sup><small>40</small></sup>  תחת חטה יצא חוח ותחת־שׂערה באשׁה תמו דברי איוב׃ </p>
