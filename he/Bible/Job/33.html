<!--
title: איוב - פֶּרֶק 33
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Job/32">איוב - פֶּרֶק 32</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Job/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Job/34">איוב - פֶּרֶק 34</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואולם שׁמע־נא איוב מלי וכל־דברי האזינה׃ </p>
<p id="v2"><sup><small>2</small></sup>  הנה־נא פתחתי פי דברה לשׁוני בחכי׃ </p>
<p id="v3"><sup><small>3</small></sup>  ישׁר־לבי אמרי ודעת שׂפתי ברור מללו׃ </p>
<p id="v4"><sup><small>4</small></sup>  רוח־אל עשׂתני ונשׁמת שׁדי תחיני׃ <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  אם־תוכל השׁיבני ערכה לפני התיצבה׃ </p>
<p id="v6"><sup><small>6</small></sup>  הן־אני כפיך לאל מחמר קרצתי גם־אני׃ </p>
<p id="v7"><sup><small>7</small></sup>  הנה אמתי לא תבעתך ואכפי עליך לא־יכבד׃ </p>
<p id="v8"><sup><small>8</small></sup>  אך אמרת באזני וקול מלין אשׁמע׃ </p>
<p id="v9"><sup><small>9</small></sup>  זך אני בלי פשׁע חף אנכי ולא עון לי׃ </p>
<p id="v10"><sup><small>10</small></sup>  הן תנואות עלי ימצא יחשׁבני לאויב לו׃ </p>
<p id="v11"><sup><small>11</small></sup>  ישׂם בסד רגלי ישׁמר כל־ארחתי׃ </p>
<p id="v12"><sup><small>12</small></sup>  הן־זאת לא־צדקת אענך כי־ירבה אלוה מאנושׁ׃ </p>
<p id="v13"><sup><small>13</small></sup>  מדוע אליו ריבות כי כל־דבריו לא־יענה׃ </p>
<p id="v14"><sup><small>14</small></sup>  כי־באחת ידבר־אל ובשׁתים לא ישׁורנה׃ </p>
<p id="v15"><sup><small>15</small></sup>  בחלום חזיון לילה בנפל תרדמה על־אנשׁים בתנומות עלי משׁכב׃ </p>
<p id="v16"><sup><small>16</small></sup>  אז יגלה אזן אנשׁים ובמסרם יחתם׃ </p>
<p id="v17"><sup><small>17</small></sup>  להסיר אדם מעשׂה וגוה מגבר יכסה׃ </p>
<p id="v18"><sup><small>18</small></sup>  יחשׂך נפשׁו מני־שׁחת וחיתו מעבר בשׁלח׃ </p>
<p id="v19"><sup><small>19</small></sup>  והוכח במכאוב על־משׁכבו וריב עצמיו אתן׃ </p>
<p id="v20"><sup><small>20</small></sup>  וזהמתו חיתו לחם ונפשׁו מאכל תאוה׃ </p>
<p id="v21"><sup><small>21</small></sup>  יכל בשׂרו מראי ושׁפי עצמותיו לא ראו׃ </p>
<p id="v22"><sup><small>22</small></sup>  ותקרב לשׁחת נפשׁו וחיתו לממתים׃ </p>
<p id="v23"><sup><small>23</small></sup>  אם־ישׁ עליו מלאך מליץ אחד מני־אלף להגיד לאדם ישׁרו׃ </p>
<p id="v24"><sup><small>24</small></sup>  ויחננו ויאמר פדעהו מרדת שׁחת מצאתי כפר׃ <sup id="cite2"><a href="#fn2">[2]</a></sup></p>
<p id="v25"><sup><small>25</small></sup>  רטפשׁ בשׂרו מנער ישׁוב לימי עלומיו׃ </p>
<p id="v26"><sup><small>26</small></sup>  יעתר אל־אלוה וירצהו וירא פניו בתרועה וישׁב לאנושׁ צדקתו׃ <sup id="cite3"><a href="#fn3">[3]</a></sup></p>
<p id="v27"><sup><small>27</small></sup>  ישׁר על־אנשׁים ויאמר חטאתי וישׁר העויתי ולא־שׁוה לי׃ <sup id="cite4"><a href="#fn4">[4]</a></sup></p>
<p id="v28"><sup><small>28</small></sup>  פדה נפשׁי מעבר בשׁחת וחיתי באור תראה׃ </p>
<p id="v29"><sup><small>29</small></sup>  הן־כל־אלה יפעל־אל פעמים שׁלושׁ עם־גבר׃ </p>
<p id="v30"><sup><small>30</small></sup>  להשׁיב נפשׁו מני־שׁחת לאור באור החיים׃ </p>
<p id="v31"><sup><small>31</small></sup>  הקשׁב איוב שׁמע־לי החרשׁ ואנכי אדבר׃ </p>
<p id="v32"><sup><small>32</small></sup>  אם־ישׁ־מלין השׁיבני דבר כי־חפצתי צדקך׃ </p>
<p id="v33"><sup><small>33</small></sup>  אם־אין אתה שׁמע־לי החרשׁ ואאלפך חכמה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 33:4 <i>רוח באדם (רוח הקודש)</i>: <a href="/he/The_Urantia_Book/103#p1_6">או 103:1.6</a>.  <i>נשימה של חיים</i>: <a href="/he/The_Urantia_Book/86#p4_3">או 86:4.3</a>.  <i>רוח אלוהים (רוח הקודש)</i>: <a href="/he/The_Urantia_Book/8#p5_3">או 8:5.3</a>.  <i>רוח אלוהים (רוח הקודש)</i>: <a href="/he/The_Urantia_Book/8#p5_5">או 8:5.5</a>.  <i>הרוח נותנת חיים</i>: <a href="/he/The_Urantia_Book/34#p6_5">או 34:6.5</a>.  <i>רוח הקודש</i>: <a href="/he/The_Urantia_Book/34#p4_1">או 34:4.1</a>. </li>
  <li id="fn2"><a href="#cite2">↑</a> 33:24 <i>חלק 1: חסד לחוזרים בתשובה</i>: <a href="/he/The_Urantia_Book/96#p7_7">או 96:7.7</a>. </li>
  <li id="fn3"><a href="#cite3">↑</a> 33:26 <i>הוא יתפלל לאלוהים</i>: <a href="/he/The_Urantia_Book/96#p7_7">או 96:7.7</a>. </li>
  <li id="fn4"><a href="#cite4">↑</a> 33:27-28 <i>הוא מסתכל מלמעלה על גברים</i>: <a href="/he/The_Urantia_Book/130#p8_2">או 130:8.2</a>.  <i>חלק ב': אם יש אומרים שחטאתי</i>: <a href="/he/The_Urantia_Book/96#p7_7">או 96:7.7</a>. </li>
</ol>
</div>
