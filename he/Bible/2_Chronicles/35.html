<!--
title: דברי הימים ב׳ - פֶּרֶק 35
description: 
published: true
date: 2022-10-6T10:37:18Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/34">דברי הימים ב׳ - פֶּרֶק 34</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/36">דברי הימים ב׳ - פֶּרֶק 36</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויעשׂ יאשׁיהו בירושׁלם פסח ליהוה וישׁחטו הפסח בארבעה עשׂר לחדשׁ הראשׁון׃ </p>
<p id="v2"><sup><small>2</small></sup>  ויעמד הכהנים על־משׁמרותם ויחזקם לעבודת בית יהוה׃ </p>
<p id="v3"><sup><small>3</small></sup>  ויאמר ללוים המבונים לכל־ישׂראל הקדושׁים ליהוה תנו את־ארון־הקדשׁ בבית אשׁר בנה שׁלמה בן־דויד מלך ישׂראל אין־לכם משׂא בכתף עתה עבדו את־יהוה אלהיכם ואת עמו ישׂראל׃ </p>
<p id="v4"><sup><small>4</small></sup>  והכונו לבית־אבותיכם כמחלקותיכם בכתב דויד מלך ישׂראל ובמכתב שׁלמה בנו׃ </p>
<p id="v5"><sup><small>5</small></sup>  ועמדו בקדשׁ לפלגות בית האבות לאחיכם בני העם וחלקת בית־אב ללוים׃ </p>
<p id="v6"><sup><small>6</small></sup>  ושׁחטו הפסח והתקדשׁו והכינו לאחיכם לעשׂות כדבר־יהוה ביד־משׁה׃ </p>
<p id="v7"><sup><small>7</small></sup>  וירם יאשׁיהו לבני העם צאן כבשׂים ובני־עזים הכל לפסחים לכל־הנמצא למספר שׁלשׁים אלף ובקר שׁלשׁת אלפים אלה מרכושׁ המלך׃ </p>
<p id="v8"><sup><small>8</small></sup>  ושׂריו לנדבה לעם לכהנים וללוים הרימו חלקיה וזכריהו ויחיאל נגידי בית האלהים לכהנים נתנו לפסחים אלפים ושׁשׁ מאות ובקר שׁלשׁ מאות׃ </p>
<p id="v9"><sup><small>9</small></sup>  וכונניהו ושׁמעיהו ונתנאל אחיו וחשׁביהו ויעיאל ויוזבד שׂרי הלוים הרימו ללוים לפסחים חמשׁת אלפים ובקר חמשׁ מאות׃ </p>
<p id="v10"><sup><small>10</small></sup>  ותכון העבודה ויעמדו הכהנים על־עמדם והלוים על־מחלקותם כמצות המלך׃ </p>
<p id="v11"><sup><small>11</small></sup>  וישׁחטו הפסח ויזרקו הכהנים מידם והלוים מפשׁיטים׃ </p>
<p id="v12"><sup><small>12</small></sup>  ויסירו העלה לתתם למפלגות לבית־אבות לבני העם להקריב ליהוה ככתוב בספר משׁה וכן לבקר׃ </p>
<p id="v13"><sup><small>13</small></sup>  ויבשׁלו הפסח באשׁ כמשׁפט והקדשׁים בשׁלו בסירות ובדודים ובצלחות ויריצו לכל־בני העם׃ </p>
<p id="v14"><sup><small>14</small></sup>  ואחר הכינו להם ולכהנים כי הכהנים בני אהרן בהעלות העולה והחלבים עד־לילה והלוים הכינו להם ולכהנים בני אהרן׃ </p>
<p id="v15"><sup><small>15</small></sup>  והמשׁררים בני־אסף על־מעמדם כמצות דויד ואסף והימן וידתון חוזה המלך והשׁערים לשׁער ושׁער אין להם לסור מעל עבדתם כי־אחיהם הלוים הכינו להם׃ </p>
<p id="v16"><sup><small>16</small></sup>  ותכון כל־עבודת יהוה ביום ההוא לעשׂות הפסח והעלות עלות על מזבח יהוה כמצות המלך יאשׁיהו׃ </p>
<p id="v17"><sup><small>17</small></sup>  ויעשׂו בני־ישׂראל הנמצאים את־הפסח בעת ההיא ואת־חג המצות שׁבעת ימים׃ </p>
<p id="v18"><sup><small>18</small></sup>  ולא־נעשׂה פסח כמהו בישׂראל מימי שׁמואל הנביא וכל־מלכי ישׂראל לא־עשׂו כפסח אשׁר־עשׂה יאשׁיהו והכהנים והלוים וכל־יהודה וישׂראל הנמצא ויושׁבי ירושׁלם׃ </p>
<p id="v19"><sup><small>19</small></sup>  בשׁמונה עשׂרה שׁנה למלכות יאשׁיהו נעשׂה הפסח הזה׃ </p>
<p id="v20"><sup><small>20</small></sup>  אחרי כל־זאת אשׁר הכין יאשׁיהו את־הבית עלה נכו מלך־מצרים להלחם בכרכמישׁ על־פרת ויצא לקראתו יאשׁיהו׃ <sup id="cite1"><a href="#fn1">[1]</a></sup></p>
<p id="v21"><sup><small>21</small></sup>  וישׁלח אליו מלאכים לאמר מה־לי ולך מלך יהודה לא־עליך אתה היום כי אל־בית מלחמתי ואלהים אמר לבהלני חדל־לך מאלהים אשׁר־עמי ואל־ישׁחיתך׃ </p>
<p id="v22"><sup><small>22</small></sup>  ולא־הסב יאשׁיהו פניו ממנו כי להלחם־בו התחפשׂ ולא שׁמע אל־דברי נכו מפי אלהים ויבא להלחם בבקעת מגדו׃ </p>
<p id="v23"><sup><small>23</small></sup>  וירו הירים למלך יאשׁיהו ויאמר המלך לעבדיו העבירוני כי החליתי מאד׃ </p>
<p id="v24"><sup><small>24</small></sup>  ויעבירהו עבדיו מן־המרכבה וירכיבהו על רכב המשׁנה אשׁר־לו ויוליכהו ירושׁלם וימת ויקבר בקברות אבתיו וכל־יהודה וירושׁלם מתאבלים על־יאשׁיהו׃ </p>
<p id="v25"><sup><small>25</small></sup>  ויקונן ירמיהו על־יאשׁיהו ויאמרו כל־השׁרים והשׁרות בקינותיהם על־יאשׁיהו עד־היום ויתנום לחק על־ישׂראל והנם כתובים על־הקינות׃ </p>
<p id="v26"><sup><small>26</small></sup>  ויתר דברי יאשׁיהו וחסדיו ככתוב בתורת יהוה׃ </p>
<p id="v27"><sup><small>27</small></sup>  ודבריו הראשׁנים והאחרנים הנם כתובים על־ספר מלכי־ישׂראל ויהודה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/34">דברי הימים ב׳ - פֶּרֶק 34</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/36">דברי הימים ב׳ - פֶּרֶק 36</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 35:20-24 <i>איוולת יאשיהו</i>: <a href="/he/The_Urantia_Book/97#p9_24">או 97:9.24</a>.  <i>יאשיהו ניצח</i>: <a href="/he/The_Urantia_Book/126#p1_2">או 126:1.2</a>. </li>
</ol>
</div>
