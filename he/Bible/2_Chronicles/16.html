<!--
title: דברי הימים ב׳ - פֶּרֶק 16
description: 
published: true
date: 2023-11-8T20:31:8Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/15">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 15</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/17">
          <span class="pr-2">דברי הימים ב׳ - פֶּרֶק 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת שׁלשׁים ושׁשׁ למלכות אסא עלה בעשׁא מלך־ישׂראל על־יהודה ויבן את־הרמה לבלתי תת יוצא ובא לאסא מלך יהודה׃ </p>
<p id="v2"><sup><small>2</small></sup>  ויצא אסא כסף וזהב מאצרות בית יהוה ובית המלך וישׁלח אל־בן־הדד מלך ארם היושׁב בדרמשׂק לאמר׃ </p>
<p id="v3"><sup><small>3</small></sup>  ברית ביני ובינך ובין אבי ובין אביך הנה שׁלחתי לך כסף וזהב לך הפר בריתך את־בעשׁא מלך ישׂראל ויעלה מעלי׃ </p>
<p id="v4"><sup><small>4</small></sup>  וישׁמע בן הדד אל־המלך אסא וישׁלח את־שׂרי החילים אשׁר־לו אל־ערי ישׂראל ויכו את־עיון ואת־דן ואת אבל מים ואת כל־מסכנות ערי נפתלי׃ </p>
<p id="v5"><sup><small>5</small></sup>  ויהי כשׁמע בעשׁא ויחדל מבנות את־הרמה וישׁבת את־מלאכתו׃ </p>
<p id="v6"><sup><small>6</small></sup>  ואסא המלך לקח את־כל־יהודה וישׂאו את־אבני הרמה ואת־עציה אשׁר בנה בעשׁא ויבן בהם את־גבע ואת־המצפה׃ </p>
<p id="v7"><sup><small>7</small></sup>  ובעת ההיא בא חנני הראה אל־אסא מלך יהודה ויאמר אליו בהשׁענך על־מלך ארם ולא נשׁענת על־יהוה אלהיך על־כן נמלט חיל מלך־ארם מידך׃ </p>
<p id="v8"><sup><small>8</small></sup>  הלא הכושׁים והלובים היו לחיל לרב לרכב ולפרשׁים להרבה מאד ובהשׁענך על־יהוה נתנם בידך׃ </p>
<p id="v9"><sup><small>9</small></sup>  כי יהוה עיניו משׁטטות בכל־הארץ להתחזק עם־לבבם שׁלם אליו נסכלת על־זאת כי מעתה ישׁ עמך מלחמות׃ </p>
<p id="v10"><sup><small>10</small></sup>  ויכעס אסא אל־הראה ויתנהו בית המהפכת כי־בזעף עמו על־זאת וירצץ אסא מן־העם בעת ההיא׃ </p>
<p id="v11"><sup><small>11</small></sup>  והנה דברי אסא הראשׁונים והאחרונים הנם כתובים על־ספר המלכים ליהודה וישׂראל׃ </p>
<p id="v12"><sup><small>12</small></sup>  ויחלא אסא בשׁנת שׁלושׁים ותשׁע למלכותו ברגליו עד־למעלה חליו וגם־בחליו לא־דרשׁ את־יהוה כי ברפאים׃ </p>
<p id="v13"><sup><small>13</small></sup>  וישׁכב אסא עם־אבתיו וימת בשׁנת ארבעים ואחת למלכו׃ </p>
<p id="v14"><sup><small>14</small></sup>  ויקברהו בקברתיו אשׁר כרה־לו בעיר דויד וישׁכיבהו במשׁכב אשׁר מלא בשׂמים וזנים מרקחים במרקחת מעשׂה וישׂרפו־לו שׂרפה גדולה עד־למאד׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/15">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 15</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/17">
          <span class="pr-2">דברי הימים ב׳ - פֶּרֶק 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
