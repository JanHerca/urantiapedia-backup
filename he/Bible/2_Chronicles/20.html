<!--
title: דברי הימים ב׳ - פֶּרֶק 20
description: 
published: true
date: 2022-10-6T10:37:18Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/19">דברי הימים ב׳ - פֶּרֶק 19</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/21">דברי הימים ב׳ - פֶּרֶק 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי אחריכן באו בני־מואב ובני עמון ועמהם מהעמונים על־יהושׁפט למלחמה׃ </p>
<p id="v2"><sup><small>2</small></sup>  ויבאו ויגידו ליהושׁפט לאמר בא עליך המון רב מעבר לים מארם והנם בחצצון תמר היא עין גדי׃ </p>
<p id="v3"><sup><small>3</small></sup>  וירא ויתן יהושׁפט את־פניו לדרושׁ ליהוה ויקרא־צום על־כל־יהודה׃ </p>
<p id="v4"><sup><small>4</small></sup>  ויקבצו יהודה לבקשׁ מיהוה גם מכל־ערי יהודה באו לבקשׁ את־יהוה׃ </p>
<p id="v5"><sup><small>5</small></sup>  ויעמד יהושׁפט בקהל יהודה וירושׁלם בבית יהוה לפני החצר החדשׁה׃ </p>
<p id="v6"><sup><small>6</small></sup>  ויאמר יהוה אלהי אבתינו הלא אתה־הוא אלהים בשׁמים ואתה מושׁל בכל ממלכות הגוים ובידך כח וגבורה ואין עמך להתיצב׃ <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  הלא אתה אלהינו הורשׁת את־ישׁבי הארץ הזאת מלפני עמך ישׂראל ותתנה לזרע אברהם אהבך לעולם׃ <sup id="cite3"><a href="#fn3">[3]</a></sup></p>
<p id="v8"><sup><small>8</small></sup>  וישׁבו־בה ויבנו לך בה מקדשׁ לשׁמך לאמר׃ </p>
<p id="v9"><sup><small>9</small></sup>  אם־תבוא עלינו רעה חרב שׁפוט ודבר ורעב נעמדה לפני הבית הזה ולפניך כי שׁמך בבית הזה ונזעק אליך מצרתנו ותשׁמע ותושׁיע׃ </p>
<p id="v10"><sup><small>10</small></sup>  ועתה הנה בני־עמון ומואב והר־שׂעיר אשׁר לא־נתתה לישׂראל לבוא בהם בבאם מארץ מצרים כי סרו מעליהם ולא השׁמידום׃ </p>
<p id="v11"><sup><small>11</small></sup>  והנה־הם גמלים עלינו לבוא לגרשׁנו מירשׁתך אשׁר הורשׁתנו׃ </p>
<p id="v12"><sup><small>12</small></sup>  אלהינו הלא תשׁפט־בם כי אין בנו כח לפני ההמון הרב הזה הבא עלינו ואנחנו לא נדע מה־נעשׂה כי עליך עינינו׃ </p>
<p id="v13"><sup><small>13</small></sup>  וכל־יהודה עמדים לפני יהוה גם־טפם נשׁיהם ובניהם׃ </p>
<p id="v14"><sup><small>14</small></sup>  ויחזיאל בן־זכריהו בן־בניה בן־יעיאל בן־מתניה הלוי מן־בני אסף היתה עליו רוח יהוה בתוך הקהל׃ </p>
<p id="v15"><sup><small>15</small></sup>  ויאמר הקשׁיבו כל־יהודה וישׁבי ירושׁלם והמלך יהושׁפט כה־אמר יהוה לכם אתם אל־תיראו ואל־תחתו מפני ההמון הרב הזה כי לא לכם המלחמה כי לאלהים׃ <sup id="cite2"><a href="#fn2">[2]</a></sup></p>
<p id="v16"><sup><small>16</small></sup>  מחר רדו עליהם הנם עלים במעלה הציץ ומצאתם אתם בסוף הנחל פני מדבר ירואל׃ </p>
<p id="v17"><sup><small>17</small></sup>  לא לכם להלחם בזאת התיצבו עמדו וראו את־ישׁועת יהוה עמכם יהודה וירושׁלם אל־תיראו ואל־תחתו מחר צאו לפניהם ויהוה עמכם׃ </p>
<p id="v18"><sup><small>18</small></sup>  ויקד יהושׁפט אפים ארצה וכל־יהודה וישׁבי ירושׁלם נפלו לפני יהוה להשׁתחות ליהוה׃ </p>
<p id="v19"><sup><small>19</small></sup>  ויקמו הלוים מן־בני הקהתים ומן־בני הקרחים להלל ליהוה אלהי ישׂראל בקול גדול למעלה׃ </p>
<p id="v20"><sup><small>20</small></sup>  וישׁכימו בבקר ויצאו למדבר תקוע ובצאתם עמד יהושׁפט ויאמר שׁמעוני יהודה וישׁבי ירושׁלם האמינו ביהוה אלהיכם ותאמנו האמינו בנביאיו והצליחו׃ </p>
<p id="v21"><sup><small>21</small></sup>  ויועץ אל־העם ויעמד משׁררים ליהוה ומהללים להדרת־קדשׁ בצאת לפני החלוץ ואמרים הודו ליהוה כי לעולם חסדו׃ </p>
<p id="v22"><sup><small>22</small></sup>  ובעת החלו ברנה ותהלה נתן יהוה מארבים על־בני עמון מואב והר־שׂעיר הבאים ליהודה וינגפו׃ </p>
<p id="v23"><sup><small>23</small></sup>  ויעמדו בני עמון ומואב על־ישׁבי הר־שׂעיר להחרים ולהשׁמיד וככלותם ביושׁבי שׂעיר עזרו אישׁ־ברעהו למשׁחית׃ </p>
<p id="v24"><sup><small>24</small></sup>  ויהודה בא על־המצפה למדבר ויפנו אל־ההמון והנם פגרים נפלים ארצה ואין פליטה׃ </p>
<p id="v25"><sup><small>25</small></sup>  ויבא יהושׁפט ועמו לבז את־שׁללם וימצאו בהם לרב ורכושׁ ופגרים וכלי חמדות וינצלו להם לאין משׂא ויהיו ימים שׁלושׁה בזזים את־השׁלל כי רב־הוא׃ </p>
<p id="v26"><sup><small>26</small></sup>  וביום הרבעי נקהלו לעמק ברכה כי־שׁם ברכו את־יהוה על־כן קראו את־שׁם המקום ההוא עמק ברכה עד־היום׃ </p>
<p id="v27"><sup><small>27</small></sup>  וישׁבו כל־אישׁ יהודה וירושׁלם ויהושׁפט בראשׁם לשׁוב אל־ירושׁלם בשׂמחה כי־שׂמחם יהוה מאויביהם׃ </p>
<p id="v28"><sup><small>28</small></sup>  ויבאו ירושׁלם בנבלים ובכנרות ובחצצרות אל־בית יהוה׃ </p>
<p id="v29"><sup><small>29</small></sup>  ויהי פחד אלהים על כל־ממלכות הארצות בשׁמעם כי נלחם יהוה עם אויבי ישׂראל׃ </p>
<p id="v30"><sup><small>30</small></sup>  ותשׁקט מלכות יהושׁפט וינח לו אלהיו מסביב׃ </p>
<p id="v31"><sup><small>31</small></sup>  וימלך יהושׁפט על־יהודה בן־שׁלשׁים וחמשׁ שׁנה במלכו ועשׂרים וחמשׁ שׁנה מלך בירושׁלם ושׁם אמו עזובה בת־שׁלחי׃ </p>
<p id="v32"><sup><small>32</small></sup>  וילך בדרך אביו אסא ולא־סר ממנה לעשׂות הישׁר בעיני יהוה׃ </p>
<p id="v33"><sup><small>33</small></sup>  אך הבמות לא־סרו ועוד העם לא־הכינו לבבם לאלהי אבתיהם׃ </p>
<p id="v34"><sup><small>34</small></sup>  ויתר דברי יהושׁפט הראשׁנים והאחרנים הנם כתובים בדברי יהוא בן־חנני אשׁר העלה על־ספר מלכי ישׂראל׃ </p>
<p id="v35"><sup><small>35</small></sup>  ואחריכן אתחבר יהושׁפט מלך־יהודה עם אחזיה מלך־ישׂראל הוא הרשׁיע לעשׂות׃ </p>
<p id="v36"><sup><small>36</small></sup>  ויחברהו עמו לעשׂות אניות ללכת תרשׁישׁ ויעשׂו אניות בעציון גבר׃ </p>
<p id="v37"><sup><small>37</small></sup>  ויתנבא אליעזר בן־דדוהו ממרשׁה על־יהושׁפט לאמר כהתחברך עם־אחזיהו פרץ יהוה את־מעשׂיך וישׁברו אניות ולא עצרו ללכת אל־תרשׁישׁ׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/19">דברי הימים ב׳ - פֶּרֶק 19</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/21">דברי הימים ב׳ - פֶּרֶק 21</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 20:6 <i>אלוהים אחד בשמיים</i>: <a href="/he/The_Urantia_Book/79#p1_9">או 79:1.9</a>. </li>
  <li id="fn2"><a href="#cite2">↑</a> 20:15 <i>אלוהי הקרבות</i>: <a href="/he/The_Urantia_Book/70#p1_15">או 70:1.15</a>.  <i>אלוהי הקרבות</i>: <a href="/he/The_Urantia_Book/89#p6_3">או 89:6.3</a>. </li>
  <li id="fn3"><a href="#cite3">↑</a> 20:7 <i>ידידות עם אלוהים</i>: <a href="/he/The_Urantia_Book/1#p5_8">או 1:5.8</a>. </li>
</ol>
</div>
