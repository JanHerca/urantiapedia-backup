<!--
title: דברי הימים ב׳ - פֶּרֶק 6
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/5">דברי הימים ב׳ - פֶּרֶק 5</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/7">דברי הימים ב׳ - פֶּרֶק 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אז אמר שׁלמה יהוה אמר לשׁכון בערפל׃ <sup id="cite3"><a href="#fn3">[3]</a></sup></p>
<p id="v2"><sup><small>2</small></sup>  ואני בניתי בית־זבל לך ומכון לשׁבתך עולמים׃ </p>
<p id="v3"><sup><small>3</small></sup>  ויסב המלך את־פניו ויברך את כל־קהל ישׂראל וכל־קהל ישׂראל עומד׃ </p>
<p id="v4"><sup><small>4</small></sup>  ויאמר ברוך יהוה אלהי ישׂראל אשׁר דבר בפיו את דויד אבי ובידיו מלא לאמר׃ </p>
<p id="v5"><sup><small>5</small></sup>  מן־היום אשׁר הוצאתי את־עמי מארץ מצרים לא־בחרתי בעיר מכל שׁבטי ישׂראל לבנות בית להיות שׁמי שׁם ולא־בחרתי באישׁ להיות נגיד על־עמי ישׂראל׃ </p>
<p id="v6"><sup><small>6</small></sup>  ואבחר בירושׁלם להיות שׁמי שׁם ואבחר בדויד להיות על־עמי ישׂראל׃ </p>
<p id="v7"><sup><small>7</small></sup>  ויהי עם־לבב דויד אבי לבנות בית לשׁם יהוה אלהי ישׂראל׃ </p>
<p id="v8"><sup><small>8</small></sup>  ויאמר יהוה אל־דויד אבי יען אשׁר היה עם־לבבך לבנות בית לשׁמי הטיבות כי היה עם־לבבך׃ </p>
<p id="v9"><sup><small>9</small></sup>  רק אתה לא תבנה הבית כי בנך היוצא מחלציך הוא־יבנה הבית לשׁמי׃ </p>
<p id="v10"><sup><small>10</small></sup>  ויקם יהוה את־דברו אשׁר דבר ואקום תחת דויד אבי ואשׁב על־כסא ישׂראל כאשׁר דבר יהוה ואבנה הבית לשׁם יהוה אלהי ישׂראל׃ </p>
<p id="v11"><sup><small>11</small></sup>  ואשׂים שׁם את־הארון אשׁר־שׁם ברית יהוה אשׁר כרת עם־בני ישׂראל׃ </p>
<p id="v12"><sup><small>12</small></sup>  ויעמד לפני מזבח יהוה נגד כל־קהל ישׂראל ויפרשׂ כפיו׃ </p>
<p id="v13"><sup><small>13</small></sup>  כי־עשׂה שׁלמה כיור נחשׁת ויתנהו בתוך העזרה חמשׁ אמות ארכו וחמשׁ אמות רחבו ואמות שׁלושׁ קומתו ויעמד עליו ויברך על־ברכיו נגד כל־קהל ישׂראל ויפרשׂ כפיו השׁמימה׃ </p>
<p id="v14"><sup><small>14</small></sup>  ויאמר יהוה אלהי ישׂראל אין־כמוך אלהים בשׁמים ובארץ שׁמר הברית והחסד לעבדיך ההלכים לפניך בכל־לבם׃ </p>
<p id="v15"><sup><small>15</small></sup>  אשׁר שׁמרת לעבדך דויד אבי את אשׁר־דברת לו ותדבר בפיך ובידך מלאת כיום הזה׃ </p>
<p id="v16"><sup><small>16</small></sup>  ועתה יהוה אלהי ישׂראל שׁמר לעבדך דויד אבי את אשׁר דברת לו לאמר לא־יכרת לך אישׁ מלפני יושׁב על־כסא ישׂראל רק אם־ישׁמרו בניך את־דרכם ללכת בתורתי כאשׁר הלכת לפני׃ </p>
<p id="v17"><sup><small>17</small></sup>  ועתה יהוה אלהי ישׂראל יאמן דברך אשׁר דברת לעבדך לדויד׃ </p>
<p id="v18"><sup><small>18</small></sup>  כי האמנם ישׁב אלהים את־האדם על־הארץ הנה שׁמים ושׁמי השׁמים לא יכלכלוך אף כי־הבית הזה אשׁר בניתי׃ <sup id="cite1"><a href="#fn1">[1]</a></sup></p>
<p id="v19"><sup><small>19</small></sup>  ופנית אל־תפלת עבדך ואל־תחנתו יהוה אלהי לשׁמע אל־הרנה ואל־התפלה אשׁר עבדך מתפלל לפניך׃ </p>
<p id="v20"><sup><small>20</small></sup>  להיות עיניך פתחות אל־הבית הזה יומם ולילה אל־המקום אשׁר אמרת לשׂום שׁמך שׁם לשׁמוע אל־התפלה אשׁר יתפלל עבדך אל־המקום הזה׃ </p>
<p id="v21"><sup><small>21</small></sup>  ושׁמעת אל־תחנוני עבדך ועמך ישׂראל אשׁר יתפללו אל־המקום הזה ואתה תשׁמע ממקום שׁבתך מן־השׁמים ושׁמעת וסלחת׃ </p>
<p id="v22"><sup><small>22</small></sup>  אם־יחטא אישׁ לרעהו ונשׁא־בו אלה להאלתו ובא אלה לפני מזבחך בבית הזה׃ </p>
<p id="v23"><sup><small>23</small></sup>  ואתה תשׁמע מן־השׁמים ועשׂית ושׁפטת את־עבדיך להשׁיב לרשׁע לתת דרכו בראשׁו ולהצדיק צדיק לתת לו כצדקתו׃ </p>
<p id="v24"><sup><small>24</small></sup>  ואם־ינגף עמך ישׂראל לפני אויב כי יחטאו־לך ושׁבו והודו את־שׁמך והתפללו והתחננו לפניך בבית הזה׃ </p>
<p id="v25"><sup><small>25</small></sup>  ואתה תשׁמע מן־השׁמים וסלחת לחטאת עמך ישׂראל והשׁיבותם אל־האדמה אשׁר־נתתה להם ולאבתיהם׃ </p>
<p id="v26"><sup><small>26</small></sup>  בהעצר השׁמים ולא־יהיה מטר כי יחטאו־לך והתפללו אל־המקום הזה והודו את־שׁמך מחטאתם ישׁובון כי תענם׃ </p>
<p id="v27"><sup><small>27</small></sup>  ואתה תשׁמע השׁמים וסלחת לחטאת עבדיך ועמך ישׂראל כי תורם אל־הדרך הטובה אשׁר ילכו־בה ונתתה מטר על־ארצך אשׁר־נתתה לעמך לנחלה׃ </p>
<p id="v28"><sup><small>28</small></sup>  רעב כי־יהיה בארץ דבר כי־יהיה שׁדפון וירקון ארבה וחסיל כי יהיה כי יצר־לו אויביו בארץ שׁעריו כל־נגע וכל־מחלה׃ </p>
<p id="v29"><sup><small>29</small></sup>  כל־תפלה כל־תחנה אשׁר יהיה לכל־האדם ולכל עמך ישׂראל אשׁר ידעו אישׁ נגעו ומכאבו ופרשׂ כפיו אל־הבית הזה׃ </p>
<p id="v30"><sup><small>30</small></sup>  ואתה תשׁמע מן־השׁמים מכון שׁבתך וסלחת ונתתה לאישׁ ככל־דרכיו אשׁר תדע את־לבבו כי אתה לבדך ידעת את־לבב בני האדם׃ <sup id="cite4"><a href="#fn4">[4]</a></sup></p>
<p id="v31"><sup><small>31</small></sup>  למען ייראוך ללכת בדרכיך כל־הימים אשׁר־הם חיים על־פני האדמה אשׁר נתתה לאבתינו׃ </p>
<p id="v32"><sup><small>32</small></sup>  וגם אל־הנכרי אשׁר לא מעמך ישׂראל הוא ובא מארץ רחוקה למען שׁמך הגדול וידך החזקה וזרועך הנטויה ובאו והתפללו אל־הבית הזה׃ </p>
<p id="v33"><sup><small>33</small></sup>  ואתה תשׁמע מן־השׁמים ממכון שׁבתך ועשׂית ככל אשׁר־יקרא אליך הנכרי למען ידעו כל־עמי הארץ את־שׁמך וליראה אתך כעמך ישׂראל ולדעת כי־שׁמך נקרא על־הבית הזה אשׁר בניתי׃ </p>
<p id="v34"><sup><small>34</small></sup>  כי־יצא עמך למלחמה על־אויביו בדרך אשׁר תשׁלחם והתפללו אליך דרך העיר הזאת אשׁר בחרת בה והבית אשׁר־בניתי לשׁמך׃ </p>
<p id="v35"><sup><small>35</small></sup>  ושׁמעת מן־השׁמים את־תפלתם ואת־תחנתם ועשׂית משׁפטם׃ </p>
<p id="v36"><sup><small>36</small></sup>  כי יחטאו־לך כי אין אדם אשׁר לא־יחטא ואנפת בם ונתתם לפני אויב ושׁבום שׁוביהם אל־ארץ רחוקה או קרובה׃ </p>
<p id="v37"><sup><small>37</small></sup>  והשׁיבו אל־לבבם בארץ אשׁר נשׁבו־שׁם ושׁבו והתחננו אליך בארץ שׁבים לאמר חטאנו העוינו ורשׁענו׃ </p>
<p id="v38"><sup><small>38</small></sup>  ושׁבו אליך בכל־לבם ובכל־נפשׁם בארץ שׁבים אשׁר־שׁבו אתם והתפללו דרך ארצם אשׁר נתתה לאבותם והעיר אשׁר בחרת ולבית אשׁר־בניתי לשׁמך׃ <sup id="cite2"><a href="#fn2">[2]</a></sup></p>
<p id="v39"><sup><small>39</small></sup>  ושׁמעת מן־השׁמים ממכון שׁבתך את־תפלתם ואת־תחנתיהם ועשׂית משׁפטם וסלחת לעמך אשׁר חטאו־לך׃ </p>
<p id="v40"><sup><small>40</small></sup>  עתה אלהי יהיו־נא עיניך פתחות ואזניך קשׁבות לתפלת המקום הזה׃ </p>
<p id="v41"><sup><small>41</small></sup>  ועתה קומה יהוה אלהים לנוחך אתה וארון עזך כהניך יהוה אלהים ילבשׁו תשׁועה וחסידיך ישׂמחו בטוב׃ </p>
<p id="v42"><sup><small>42</small></sup>  יהוה אלהים אל־תשׁב פני משׁיחיך זכרה לחסדי דויד עבדך׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 6:18 <i>גן עדן, גן עדן</i>: <a href="/he/The_Urantia_Book/48#p6_12">או 48:6.12</a>.  <i>גן עדן של שמים</i>: <a href="/he/The_Urantia_Book/3#p1_2">או 3:1.2</a>.  <i>גן עדן של שמים</i>: <a href="/he/The_Urantia_Book/181#p1_2">או 181:1.2</a>.  <i>גן עדן של שמים</i>: <a href="/he/The_Urantia_Book/2#p1_1">או 2:1.1</a>.  <i>גן עדן, גן עדן</i>: <a href="/he/The_Urantia_Book/48#p6_12">או 48:6.12</a>. </li>
  <li id="fn2"><a href="#cite2">↑</a> 6:38-39 <i>לחזור בתשובה לסליחה (הברית הישנה)</i>: <a href="/he/The_Urantia_Book/159#p5_13">או 159:5.13</a>. </li>
  <li id="fn3"><a href="#cite3">↑</a> 6:1 <i>גופי כבידה כהים</i>: <a href="/he/The_Urantia_Book/14#p1_7">או 14:1.7</a>.  <i>אלוהים שוכן בחושך סמיך</i>: <a href="/he/The_Urantia_Book/2#p1_1">או 2:1.1</a>. </li>
  <li id="fn4"><a href="#cite4">↑</a> 6:30 <i>אלוהים מכיר את ילדיו</i>: <a href="/he/The_Urantia_Book/32#p4_8">או 32:4.8</a>. </li>
</ol>
</div>
