<!--
title: דברי הימים ב׳ - פֶּרֶק 25
description: 
published: true
date: 2022-10-6T10:37:18Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/24">דברי הימים ב׳ - פֶּרֶק 24</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/26">דברי הימים ב׳ - פֶּרֶק 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בן־עשׂרים וחמשׁ שׁנה מלך אמציהו ועשׂרים ותשׁע שׁנה מלך בירושׁלם ושׁם אמו יהועדן מירושׁלים׃ </p>
<p id="v2"><sup><small>2</small></sup>  ויעשׂ הישׁר בעיני יהוה רק לא בלבב שׁלם׃ </p>
<p id="v3"><sup><small>3</small></sup>  ויהי כאשׁר חזקה הממלכה עליו ויהרג את־עבדיו המכים את־המלך אביו׃ </p>
<p id="v4"><sup><small>4</small></sup>  ואת־בניהם לא המית כי ככתוב בתורה בספר משׁה אשׁר־צוה יהוה לאמר לא־ימותו אבות על־בנים ובנים לא־ימותו על־אבות כי אישׁ בחטאו ימותו׃ </p>
<p id="v5"><sup><small>5</small></sup>  ויקבץ אמציהו את־יהודה ויעמידם לבית־אבות לשׂרי האלפים ולשׂרי המאות לכל־יהודה ובנימן ויפקדם למבן עשׂרים שׁנה ומעלה וימצאם שׁלשׁ־מאות אלף בחור יוצא צבא אחז רמח וצנה׃ </p>
<p id="v6"><sup><small>6</small></sup>  וישׂכר מישׂראל מאה אלף גבור חיל במאה ככר־כסף׃ </p>
<p id="v7"><sup><small>7</small></sup>  ואישׁ האלהים בא אליו לאמר המלך אל־יבא עמך צבא ישׂראל כי אין יהוה עם־ישׂראל כל בני אפרים׃ </p>
<p id="v8"><sup><small>8</small></sup>  כי אם־בא אתה עשׂה חזק למלחמה יכשׁילך האלהים לפני אויב כי ישׁ־כח באלהים לעזור ולהכשׁיל׃ </p>
<p id="v9"><sup><small>9</small></sup>  ויאמר אמציהו לאישׁ האלהים ומה־לעשׂות למאת הככר אשׁר נתתי לגדוד ישׂראל ויאמר אישׁ האלהים ישׁ ליהוה לתת לך הרבה מזה׃ </p>
<p id="v10"><sup><small>10</small></sup>  ויבדילם אמציהו להגדוד אשׁר־בא אליו מאפרים ללכת למקומם ויחר אפם מאד ביהודה וישׁובו למקומם בחרי־אף׃ </p>
<p id="v11"><sup><small>11</small></sup>  ואמציהו התחזק וינהג את־עמו וילך גיא המלח ויך את־בני־שׂעיר עשׂרת אלפים׃ </p>
<p id="v12"><sup><small>12</small></sup>  ועשׂרת אלפים חיים שׁבו בני יהודה ויביאום לראשׁ הסלע וישׁליכום מראשׁ־הסלע וכלם נבקעו׃ </p>
<p id="v13"><sup><small>13</small></sup>  ובני הגדוד אשׁר השׁיב אמציהו מלכת עמו למלחמה ויפשׁטו בערי יהודה משׁמרון ועד־בית חורון ויכו מהם שׁלשׁת אלפים ויבזו בזה רבה׃ </p>
<p id="v14"><sup><small>14</small></sup>  ויהי אחרי בוא אמציהו מהכות את־אדומים ויבא את־אלהי בני שׂעיר ויעמידם לו לאלהים ולפניהם ישׁתחוה ולהם יקטר׃ </p>
<p id="v15"><sup><small>15</small></sup>  ויחר־אף יהוה באמציהו וישׁלח אליו נביא ויאמר לו למה דרשׁת את־אלהי העם אשׁר לא־הצילו את־עמם מידך׃ </p>
<p id="v16"><sup><small>16</small></sup>  ויהי בדברו אליו ויאמר לו הליועץ למלך נתנוך חדל־לך למה יכוך ויחדל הנביא ויאמר ידעתי כי־יעץ אלהים להשׁחיתך כי־עשׂית זאת ולא שׁמעת לעצתי׃ </p>
<p id="v17"><sup><small>17</small></sup>  ויועץ אמציהו מלך יהודה וישׁלח אל־יואשׁ בן־יהואחז בן־יהוא מלך ישׂראל לאמר לך נתראה פנים׃ </p>
<p id="v18"><sup><small>18</small></sup>  וישׁלח יואשׁ מלך־ישׂראל אל־אמציהו מלך־יהודה לאמר החוח אשׁר בלבנון שׁלח אל־הארז אשׁר בלבנון לאמר תנה־את־בתך לבני לאשׁה ותעבר חית השׂדה אשׁר בלבנון ותרמס את־החוח׃ </p>
<p id="v19"><sup><small>19</small></sup>  אמרת הנה הכית את־אדום ונשׂאך לבך להכביד עתה שׁבה בביתך למה תתגרה ברעה ונפלת אתה ויהודה עמך׃ </p>
<p id="v20"><sup><small>20</small></sup>  ולא־שׁמע אמציהו כי מהאלהים היא למען תתם ביד כי דרשׁו את אלהי אדום׃ </p>
<p id="v21"><sup><small>21</small></sup>  ויעל יואשׁ מלך־ישׂראל ויתראו פנים הוא ואמציהו מלך־יהודה בבית שׁמשׁ אשׁר ליהודה׃ </p>
<p id="v22"><sup><small>22</small></sup>  וינגף יהודה לפני ישׂראל וינסו אישׁ לאהליו׃ </p>
<p id="v23"><sup><small>23</small></sup>  ואת אמציהו מלך־יהודה בן־יואשׁ בן־יהואחז תפשׂ יואשׁ מלך־ישׂראל בבית שׁמשׁ ויביאהו ירושׁלם ויפרץ בחומת ירושׁלם משׁער אפרים עד־שׁער הפונה ארבע מאות אמה׃ </p>
<p id="v24"><sup><small>24</small></sup>  וכל־הזהב והכסף ואת כל־הכלים הנמצאים בבית־האלהים עם־עבד אדום ואת־אצרות בית המלך ואת בני התערבות וישׁב שׁמרון׃ </p>
<p id="v25"><sup><small>25</small></sup>  ויחי אמציהו בן־יואשׁ מלך יהודה אחרי מות יואשׁ בן־יהואחז מלך ישׂראל חמשׁ עשׂרה שׁנה׃ </p>
<p id="v26"><sup><small>26</small></sup>  ויתר דברי אמציהו הראשׁנים והאחרונים הלא הנם כתובים על־ספר מלכי־יהודה וישׂראל׃ </p>
<p id="v27"><sup><small>27</small></sup>  ומעת אשׁר־סר אמציהו מאחרי יהוה ויקשׁרו עליו קשׁר בירושׁלם וינס לכישׁה וישׁלחו אחריו לכישׁה וימיתהו שׁם׃ <sup id="cite1"><a href="#fn1">[1]</a></sup></p>
<p id="v28"><sup><small>28</small></sup>  וישׂאהו על־הסוסים ויקברו אתו עם־אבתיו בעיר יהודה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/24">דברי הימים ב׳ - פֶּרֶק 24</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/26">דברי הימים ב׳ - פֶּרֶק 26</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 25:27 <i>אמציה נהרג</i>: <a href="/he/The_Urantia_Book/97#p9_22">או 97:9.22</a>. </li>
</ol>
</div>
