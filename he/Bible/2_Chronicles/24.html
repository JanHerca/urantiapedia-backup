<!--
title: דברי הימים ב׳ - פֶּרֶק 24
description: 
published: true
date: 2022-10-6T10:37:18Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/23">דברי הימים ב׳ - פֶּרֶק 23</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/25">דברי הימים ב׳ - פֶּרֶק 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בן־שׁבע שׁנים יאשׁ במלכו וארבעים שׁנה מלך בירושׁלם ושׁם אמו צביה מבאר שׁבע׃ </p>
<p id="v2"><sup><small>2</small></sup>  ויעשׂ יואשׁ הישׁר בעיני יהוה כל־ימי יהוידע הכהן׃ </p>
<p id="v3"><sup><small>3</small></sup>  וישׂא־לו יהוידע נשׁים שׁתים ויולד בנים ובנות׃ </p>
<p id="v4"><sup><small>4</small></sup>  ויהי אחריכן היה עם־לב יואשׁ לחדשׁ את־בית יהוה׃ </p>
<p id="v5"><sup><small>5</small></sup>  ויקבץ את־הכהנים והלוים ויאמר להם צאו לערי יהודה וקבצו מכל־ישׂראל כסף לחזק את־בית אלהיכם מדי שׁנה בשׁנה ואתם תמהרו לדבר ולא מהרו הלוים׃ </p>
<p id="v6"><sup><small>6</small></sup>  ויקרא המלך ליהוידע הראשׁ ויאמר לו מדוע לא־דרשׁת על־הלוים להביא מיהודה ומירושׁלם את־משׂאת משׁה עבד־יהוה והקהל לישׂראל לאהל העדות׃ </p>
<p id="v7"><sup><small>7</small></sup>  כי עתליהו המרשׁעת בניה פרצו את־בית האלהים וגם כל־קדשׁי בית־יהוה עשׂו לבעלים׃ </p>
<p id="v8"><sup><small>8</small></sup>  ויאמר המלך ויעשׂו ארון אחד ויתנהו בשׁער בית־יהוה חוצה׃ </p>
<p id="v9"><sup><small>9</small></sup>  ויתנו־קול ביהודה ובירושׁלם להביא ליהוה משׂאת משׁה עבד־האלהים על־ישׂראל במדבר׃ </p>
<p id="v10"><sup><small>10</small></sup>  וישׂמחו כל־השׂרים וכל־העם ויביאו וישׁליכו לארון עד־לכלה׃ </p>
<p id="v11"><sup><small>11</small></sup>  ויהי בעת יביא את־הארון אל־פקדת המלך ביד הלוים וכראותם כי־רב הכסף ובא סופר המלך ופקיד כהן הראשׁ ויערו את־הארון וישׂאהו וישׁיבהו אל־מקמו כה עשׂו ליום ביום ויאספו־כסף לרב׃ </p>
<p id="v12"><sup><small>12</small></sup>  ויתנהו המלך ויהוידע אל־עושׂה מלאכת עבודת בית־יהוה ויהיו שׂכרים חצבים וחרשׁים לחדשׁ בית יהוה וגם לחרשׁי ברזל ונחשׁת לחזק את־בית יהוה׃ </p>
<p id="v13"><sup><small>13</small></sup>  ויעשׂו עשׂי המלאכה ותעל ארוכה למלאכה בידם ויעמידו את־בית האלהים על־מתכנתו ויאמצהו׃ </p>
<p id="v14"><sup><small>14</small></sup>  וככלותם הביאו לפני המלך ויהוידע את־שׁאר הכסף ויעשׂהו כלים לבית־יהוה כלי שׁרת והעלות וכפות וכלי זהב וכסף ויהיו מעלים עלות בבית־יהוה תמיד כל ימי יהוידע׃ </p>
<p id="v15"><sup><small>15</small></sup>  ויזקן יהוידע וישׂבע ימים וימת בן־מאה ושׁלשׁים שׁנה במותו׃ </p>
<p id="v16"><sup><small>16</small></sup>  ויקברהו בעיר־דויד עם־המלכים כי־עשׂה טובה בישׂראל ועם האלהים וביתו׃ </p>
<p id="v17"><sup><small>17</small></sup>  ואחרי מות יהוידע באו שׂרי יהודה וישׁתחוו למלך אז שׁמע המלך אליהם׃ </p>
<p id="v18"><sup><small>18</small></sup>  ויעזבו את־בית יהוה אלהי אבותיהם ויעבדו את־האשׁרים ואת־העצבים ויהי־קצף על־יהודה וירושׁלם באשׁמתם זאת׃ </p>
<p id="v19"><sup><small>19</small></sup>  וישׁלח בהם נבאים להשׁיבם אל־יהוה ויעידו בם ולא האזינו׃ </p>
<p id="v20"><sup><small>20</small></sup>  ורוח אלהים לבשׁה את־זכריה בן־יהוידע הכהן ויעמד מעל לעם ויאמר להם כה אמר האלהים למה אתם עברים את־מצות יהוה ולא תצליחו כי־עזבתם את־יהוה ויעזב אתכם׃ </p>
<p id="v21"><sup><small>21</small></sup>  ויקשׁרו עליו וירגמהו אבן במצות המלך בחצר בית יהוה׃ </p>
<p id="v22"><sup><small>22</small></sup>  ולא־זכר יואשׁ המלך החסד אשׁר עשׂה יהוידע אביו עמו ויהרג את־בנו וכמותו אמר ירא יהוה וידרשׁ׃ </p>
<p id="v23"><sup><small>23</small></sup>  ויהי לתקופת השׁנה עלה עליו חיל ארם ויבאו אל־יהודה וירושׁלם וישׁחיתו את־כל־שׂרי העם מעם וכל־שׁללם שׁלחו למלך דרמשׂק׃ </p>
<p id="v24"><sup><small>24</small></sup>  כי במצער אנשׁים באו חיל ארם ויהוה נתן בידם חיל לרב מאד כי עזבו את־יהוה אלהי אבותיהם ואת־יואשׁ עשׂו שׁפטים׃ </p>
<p id="v25"><sup><small>25</small></sup>  ובלכתם ממנו כי־עזבו אתו במחליים רבים התקשׁרו עליו עבדיו בדמי בני יהוידע הכהן ויהרגהו על־מטתו וימת ויקברהו בעיר דויד ולא קברהו בקברות המלכים׃ </p>
<p id="v26"><sup><small>26</small></sup>  ואלה המתקשׁרים עליו זבד בן־שׁמעת העמונית ויהוזבד בן־שׁמרית המואבית׃ </p>
<p id="v27"><sup><small>27</small></sup>  ובניו ורב המשׂא עליו ויסוד בית האלהים הנם כתובים על־מדרשׁ ספר המלכים וימלך אמציהו בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/23">דברי הימים ב׳ - פֶּרֶק 23</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/25">דברי הימים ב׳ - פֶּרֶק 25</a></td>
      </tr>
    </tbody>
  </table>
</figure>
