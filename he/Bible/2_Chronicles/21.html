<!--
title: דברי הימים ב׳ - פֶּרֶק 21
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/20">דברי הימים ב׳ - פֶּרֶק 20</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/22">דברי הימים ב׳ - פֶּרֶק 22</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁכב יהושׁפט עם־אבתיו ויקבר עם־אבתיו בעיר דויד וימלך יהורם בנו תחתיו׃ </p>
<p id="v2"><sup><small>2</small></sup>  ולו־אחים בני יהושׁפט עזריה ויחיאל וזכריהו ועזריהו ומיכאל ושׁפטיהו כל־אלה בני יהושׁפט מלך־ישׂראל׃ </p>
<p id="v3"><sup><small>3</small></sup>  ויתן להם אביהם מתנות רבות לכסף ולזהב ולמגדנות עם־ערי מצרות ביהודה ואת־הממלכה נתן ליהורם כי־הוא הבכור׃ </p>
<p id="v4"><sup><small>4</small></sup>  ויקם יהורם על־ממלכת אביו ויתחזק ויהרג את־כל־אחיו בחרב וגם משׂרי ישׂראל׃ </p>
<p id="v5"><sup><small>5</small></sup>  בן־שׁלשׁים ושׁתים שׁנה יהורם במלכו ושׁמונה שׁנים מלך בירושׁלם׃ </p>
<p id="v6"><sup><small>6</small></sup>  וילך בדרך מלכי ישׂראל כאשׁר עשׂו בית אחאב כי בת־אחאב היתה לו אשׁה ויעשׂ הרע בעיני יהוה׃ </p>
<p id="v7"><sup><small>7</small></sup>  ולא־אבה יהוה להשׁחית את־בית דויד למען הברית אשׁר כרת לדויד וכאשׁר אמר לתת לו ניר ולבניו כל־הימים׃ </p>
<p id="v8"><sup><small>8</small></sup>  בימיו פשׁע אדום מתחת יד־יהודה וימליכו עליהם מלך׃ </p>
<p id="v9"><sup><small>9</small></sup>  ויעבר יהורם עם־שׂריו וכל־הרכב עמו ויהי קם לילה ויך את־אדום הסובב אליו ואת שׂרי הרכב׃ </p>
<p id="v10"><sup><small>10</small></sup>  ויפשׁע אדום מתחת יד־יהודה עד היום הזה אז תפשׁע לבנה בעת ההיא מתחת ידו כי עזב את־יהוה אלהי אבתיו׃ </p>
<p id="v11"><sup><small>11</small></sup>  גם־הוא עשׂה־במות בהרי יהודה ויזן את־ישׁבי ירושׁלם וידח את־יהודה׃ </p>
<p id="v12"><sup><small>12</small></sup>  ויבא אליו מכתב מאליהו הנביא לאמר כה אמר יהוה אלהי דויד אביך תחת אשׁר לא־הלכת בדרכי יהושׁפט אביך ובדרכי אסא מלך־יהודה׃ </p>
<p id="v13"><sup><small>13</small></sup>  ותלך בדרך מלכי ישׂראל ותזנה את־יהודה ואת־ישׁבי ירושׁלם כהזנות בית אחאב וגם את־אחיך בית־אביך הטובים ממך הרגת׃ </p>
<p id="v14"><sup><small>14</small></sup>  הנה יהוה נגף מגפה גדולה בעמך ובבניך ובנשׁיך ובכל־רכושׁך׃ </p>
<p id="v15"><sup><small>15</small></sup>  ואתה בחליים רבים במחלה מעיך עד־יצאו מעיך מן־החלי ימים על־ימים׃ </p>
<p id="v16"><sup><small>16</small></sup>  ויער יהוה על־יהורם את רוח הפלשׁתים והערבים אשׁר על־יד כושׁים׃ </p>
<p id="v17"><sup><small>17</small></sup>  ויעלו ביהודה ויבקעוה וישׁבו את כל־הרכושׁ הנמצא לבית־המלך וגם־בניו ונשׁיו ולא נשׁאר־לו בן כי אם־יהואחז קטן בניו׃ </p>
<p id="v18"><sup><small>18</small></sup>  ואחרי כל־זאת נגפו יהוה במעיו לחלי לאין מרפא׃ </p>
<p id="v19"><sup><small>19</small></sup>  ויהי לימים מימים וכעת צאת הקץ לימים שׁנים יצאו מעיו עם־חליו וימת בתחלאים רעים ולא־עשׂו לו עמו שׂרפה כשׂרפת אבתיו׃ </p>
<p id="v20"><sup><small>20</small></sup>  בן־שׁלשׁים ושׁתים היה במלכו ושׁמונה שׁנים מלך בירושׁלם וילך בלא חמדה ויקברהו בעיר דויד ולא בקברות המלכים׃ </p>
