<!--
title: דברי הימים ב׳ - פֶּרֶק 23
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/22">דברי הימים ב׳ - פֶּרֶק 22</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/24">דברי הימים ב׳ - פֶּרֶק 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ובשׁנה השׁבעית התחזק יהוידע ויקח את־שׂרי המאות לעזריהו בן־ירחם ולישׁמעאל בן־יהוחנן ולעזריהו בן־עובד ואת־מעשׂיהו בן־עדיהו ואת־אלישׁפט בן־זכרי עמו בברית׃ </p>
<p id="v2"><sup><small>2</small></sup>  ויסבו ביהודה ויקבצו את־הלוים מכל־ערי יהודה וראשׁי האבות לישׂראל ויבאו אל־ירושׁלם׃ </p>
<p id="v3"><sup><small>3</small></sup>  ויכרת כל־הקהל ברית בבית האלהים עם־המלך ויאמר להם הנה בן־המלך ימלך כאשׁר דבר יהוה על־בני דויד׃ </p>
<p id="v4"><sup><small>4</small></sup>  זה הדבר אשׁר תעשׂו השׁלשׁית מכם באי השׁבת לכהנים וללוים לשׁערי הספים׃ </p>
<p id="v5"><sup><small>5</small></sup>  והשׁלשׁית בבית המלך והשׁלשׁית בשׁער היסוד וכל־העם בחצרות בית יהוה׃ </p>
<p id="v6"><sup><small>6</small></sup>  ואל־יבוא בית־יהוה כי אם־הכהנים והמשׁרתים ללוים המה יבאו כי־קדשׁ המה וכל־העם ישׁמרו משׁמרת יהוה׃ </p>
<p id="v7"><sup><small>7</small></sup>  והקיפו הלוים את־המלך סביב אישׁ וכליו בידו והבא אל־הבית יומת והיו את־המלך בבאו ובצאתו׃ </p>
<p id="v8"><sup><small>8</small></sup>  ויעשׂו הלוים וכל־יהודה ככל אשׁר־צוה יהוידע הכהן ויקחו אישׁ את־אנשׁיו באי השׁבת עם יוצאי השׁבת כי לא פטר יהוידע הכהן את־המחלקות׃ </p>
<p id="v9"><sup><small>9</small></sup>  ויתן יהוידע הכהן לשׂרי המאות את־החניתים ואת־המגנות ואת־השׁלטים אשׁר למלך דויד אשׁר בית האלהים׃ </p>
<p id="v10"><sup><small>10</small></sup>  ויעמד את־כל־העם ואישׁ שׁלחו בידו מכתף הבית הימנית עד־כתף הבית השׂמאלית למזבח ולבית על־המלך סביב׃ </p>
<p id="v11"><sup><small>11</small></sup>  ויוציאו את־בן־המלך ויתנו עליו את־הנזר ואת־העדות וימליכו אתו וימשׁחהו יהוידע ובניו ויאמרו יחי המלך׃ <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  ותשׁמע עתליהו את־קול העם הרצים והמהללים את־המלך ותבוא אל־העם בית יהוה׃ </p>
<p id="v13"><sup><small>13</small></sup>  ותרא והנה המלך עומד על־עמודו במבוא והשׂרים והחצצרות על־המלך וכל־עם הארץ שׂמח ותוקע בחצצרות והמשׁוררים בכלי השׁיר ומודיעים להלל ותקרע עתליהו את־בגדיה ותאמר קשׁר קשׁר׃ </p>
<p id="v14"><sup><small>14</small></sup>  ויוצא יהוידע הכהן את־שׂרי המאות פקודי החיל ויאמר אלהם הוציאוה אל־מבית השׂדרות והבא אחריה יומת בחרב כי אמר הכהן לא תמיתוה בית יהוה׃ </p>
<p id="v15"><sup><small>15</small></sup>  וישׂימו לה ידים ותבוא אל־מבוא שׁער־הסוסים בית המלך וימיתוה שׁם׃ </p>
<p id="v16"><sup><small>16</small></sup>  ויכרת יהוידע ברית בינו ובין כל־העם ובין המלך להיות לעם ליהוה׃ </p>
<p id="v17"><sup><small>17</small></sup>  ויבאו כל־העם בית־הבעל ויתצהו ואת־מזבחתיו ואת־צלמיו שׁברו ואת מתן כהן הבעל הרגו לפני המזבחות׃ </p>
<p id="v18"><sup><small>18</small></sup>  וישׂם יהוידע פקדת בית יהוה ביד הכהנים הלוים אשׁר חלק דויד על־בית יהוה להעלות עלות יהוה ככתוב בתורת משׁה בשׂמחה ובשׁיר על ידי דויד׃ </p>
<p id="v19"><sup><small>19</small></sup>  ויעמד השׁוערים על־שׁערי בית יהוה ולא־יבא טמא לכל־דבר׃ </p>
<p id="v20"><sup><small>20</small></sup>  ויקח את־שׂרי המאות ואת־האדירים ואת־המושׁלים בעם ואת כל־עם הארץ ויורד את־המלך מבית יהוה ויבאו בתוך־שׁער העליון בית המלך ויושׁיבו את־המלך על כסא הממלכה׃ </p>
<p id="v21"><sup><small>21</small></sup>  וישׂמחו כל־עם־הארץ והעיר שׁקטה ואת־עתליהו המיתו בחרב׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 23:11,16-20 <i>מרד מאת הילד המלך יואש</i>: <a href="/he/The_Urantia_Book/97#p9_21">או 97:9.21</a>. </li>
</ol>
</div>
