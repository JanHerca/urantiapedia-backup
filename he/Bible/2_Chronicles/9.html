<!--
title: דברי הימים ב׳ - פֶּרֶק 9
description: 
published: true
date: 2023-11-8T20:31:8Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/8">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 8</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/10">
          <span class="pr-2">דברי הימים ב׳ - פֶּרֶק 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ומלכת־שׁבא שׁמעה את־שׁמע שׁלמה ותבוא לנסות את־שׁלמה בחידות בירושׁלם בחיל כבד מאד וגמלים נשׂאים בשׂמים וזהב לרב ואבן יקרה ותבוא אל־שׁלמה ותדבר עמו את כל־אשׁר היה עם־לבבה׃ </p>
<p id="v2"><sup><small>2</small></sup>  ויגד־לה שׁלמה את־כל־דבריה ולא־נעלם דבר משׁלמה אשׁר לא הגיד לה׃ </p>
<p id="v3"><sup><small>3</small></sup>  ותרא מלכת־שׁבא את חכמת שׁלמה והבית אשׁר בנה׃ </p>
<p id="v4"><sup><small>4</small></sup>  ומאכל שׁלחנו ומושׁב עבדיו ומעמד משׁרתיו ומלבושׁיהם ומשׁקיו ומלבושׁיהם ועליתו אשׁר יעלה בית יהוה ולא־היה עוד בה רוח׃ </p>
<p id="v5"><sup><small>5</small></sup>  ותאמר אל־המלך אמת הדבר אשׁר שׁמעתי בארצי על־דבריך ועל־חכמתך׃ </p>
<p id="v6"><sup><small>6</small></sup>  ולא־האמנתי לדבריהם עד אשׁר־באתי ותראינה עיני והנה לא הגד־לי חצי מרבית חכמתך יספת על־השׁמועה אשׁר שׁמעתי׃ </p>
<p id="v7"><sup><small>7</small></sup>  אשׁרי אנשׁיך ואשׁרי עבדיך אלה העמדים לפניך תמיד ושׁמעים את־חכמתך׃ </p>
<p id="v8"><sup><small>8</small></sup>  יהי יהוה אלהיך ברוך אשׁר חפץ בך לתתך על־כסאו למלך ליהוה אלהיך באהבת אלהיך את־ישׂראל להעמידו לעולם ויתנך עליהם למלך לעשׂות משׁפט וצדקה׃ </p>
<p id="v9"><sup><small>9</small></sup>  ותתן למלך מאה ועשׂרים ככר זהב ובשׂמים לרב מאד ואבן יקרה ולא היה כבשׂם ההוא אשׁר־נתנה מלכת־שׁבא למלך שׁלמה׃ </p>
<p id="v10"><sup><small>10</small></sup>  וגם־עבדי חירם ועבדי שׁלמה אשׁר־הביאו זהב מאופיר הביאו עצי אלגומים ואבן יקרה׃ </p>
<p id="v11"><sup><small>11</small></sup>  ויעשׂ המלך את־עצי האלגומים מסלות לבית־יהוה ולבית המלך וכנרות ונבלים לשׁרים ולא־נראו כהם לפנים בארץ יהודה׃ </p>
<p id="v12"><sup><small>12</small></sup>  והמלך שׁלמה נתן למלכת־שׁבא את־כל־חפצה אשׁר שׁאלה מלבד אשׁר־הביאה אל־המלך ותהפך ותלך לארצה היא ועבדיה׃ </p>
<p id="v13"><sup><small>13</small></sup>  ויהי משׁקל הזהב אשׁר־בא לשׁלמה בשׁנה אחת שׁשׁ מאות ושׁשׁים ושׁשׁ ככרי זהב׃ </p>
<p id="v14"><sup><small>14</small></sup>  לבד מאנשׁי התרים והסחרים מביאים וכל־מלכי ערב ופחות הארץ מביאים זהב וכסף לשׁלמה׃ </p>
<p id="v15"><sup><small>15</small></sup>  ויעשׂ המלך שׁלמה מאתים צנה זהב שׁחוט שׁשׁ מאות זהב שׁחוט יעלה על־הצנה האחת׃ </p>
<p id="v16"><sup><small>16</small></sup>  ושׁלשׁ־מאות מגנים זהב שׁחוט שׁלשׁ מאות זהב יעלה על־המגן האחת ויתנם המלך בבית יער הלבנון׃ </p>
<p id="v17"><sup><small>17</small></sup>  ויעשׂ המלך כסא־שׁן גדול ויצפהו זהב טהור׃ </p>
<p id="v18"><sup><small>18</small></sup>  ושׁשׁ מעלות לכסא וכבשׁ בזהב לכסא מאחזים וידות מזה ומזה על־מקום השׁבת ושׁנים אריות עמדים אצל הידות׃ </p>
<p id="v19"><sup><small>19</small></sup>  ושׁנים עשׂר אריות עמדים שׁם על־שׁשׁ המעלות מזה ומזה לא־נעשׂה כן לכל־ממלכה׃ </p>
<p id="v20"><sup><small>20</small></sup>  וכל כלי משׁקה המלך שׁלמה זהב וכל כלי בית־יער הלבנון זהב סגור אין כסף נחשׁב בימי שׁלמה למאומה׃ </p>
<p id="v21"><sup><small>21</small></sup>  כי־אניות למלך הלכות תרשׁישׁ עם עבדי חורם אחת לשׁלושׁ שׁנים תבואנה אניות תרשׁישׁ נשׂאות זהב וכסף שׁנהבים וקופים ותוכיים׃ </p>
<p id="v22"><sup><small>22</small></sup>  ויגדל המלך שׁלמה מכל מלכי הארץ לעשׁר וחכמה׃ </p>
<p id="v23"><sup><small>23</small></sup>  וכל מלכי הארץ מבקשׁים את־פני שׁלמה לשׁמע את־חכמתו אשׁר־נתן האלהים בלבו׃ </p>
<p id="v24"><sup><small>24</small></sup>  והם מביאים אישׁ מנחתו כלי כסף וכלי זהב ושׂלמות נשׁק ובשׂמים סוסים ופרדים דבר־שׁנה בשׁנה׃ </p>
<p id="v25"><sup><small>25</small></sup>  ויהי לשׁלמה ארבעת אלפים אריות סוסים ומרכבות ושׁנים־עשׂר אלף פרשׁים ויניחם בערי הרכב ועם־המלך בירושׁלם׃ </p>
<p id="v26"><sup><small>26</small></sup>  ויהי מושׁל בכל־המלכים מן־הנהר ועד־ארץ פלשׁתים ועד גבול מצרים׃ </p>
<p id="v27"><sup><small>27</small></sup>  ויתן המלך את־הכסף בירושׁלם כאבנים ואת הארזים נתן כשׁקמים אשׁר־בשׁפלה לרב׃ </p>
<p id="v28"><sup><small>28</small></sup>  ומוציאים סוסים ממצרים לשׁלמה ומכל־הארצות׃ </p>
<p id="v29"><sup><small>29</small></sup>  ושׁאר דברי שׁלמה הראשׁנים והאחרונים הלא־הם כתובים על־דברי נתן הנביא ועל־נבואת אחיה השׁילוני ובחזות יעדי החזה על־ירבעם בן־נבט׃ </p>
<p id="v30"><sup><small>30</small></sup>  וימלך שׁלמה בירושׁלם על־כל־ישׂראל ארבעים שׁנה׃ </p>
<p id="v31"><sup><small>31</small></sup>  וישׁכב שׁלמה עם־אבתיו ויקברהו בעיר דויד אביו וימלך רחבעם בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/8">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 8</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/10">
          <span class="pr-2">דברי הימים ב׳ - פֶּרֶק 10</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
