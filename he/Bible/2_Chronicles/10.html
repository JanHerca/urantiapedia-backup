<!--
title: דברי הימים ב׳ - פֶּרֶק 10
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/9">דברי הימים ב׳ - פֶּרֶק 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/11">דברי הימים ב׳ - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וילך רחבעם שׁכמה כי שׁכם באו כל־ישׂראל להמליך אתו׃ </p>
<p id="v2"><sup><small>2</small></sup>  ויהי כשׁמע ירבעם בן־נבט והוא במצרים אשׁר ברח מפני שׁלמה המלך וישׁב ירבעם ממצרים׃ </p>
<p id="v3"><sup><small>3</small></sup>  וישׁלחו ויקראו־לו ויבא ירבעם וכל־ישׂראל וידברו אל־רחבעם לאמר׃ </p>
<p id="v4"><sup><small>4</small></sup>  אביך הקשׁה את־עלנו ועתה הקל מעבדת אביך הקשׁה ומעלו הכבד אשׁר־נתן עלינו ונעבדך׃ </p>
<p id="v5"><sup><small>5</small></sup>  ויאמר אלהם עוד שׁלשׁת ימים ושׁובו אלי וילך העם׃ </p>
<p id="v6"><sup><small>6</small></sup>  ויועץ המלך רחבעם את־הזקנים אשׁר־היו עמדים לפני שׁלמה אביו בהיתו חי לאמר איך אתם נועצים להשׁיב לעם־הזה דבר׃ </p>
<p id="v7"><sup><small>7</small></sup>  וידברו אליו לאמר אם־תהיה לטוב להעם הזה ורציתם ודברת אלהם דברים טובים והיו לך עבדים כל־הימים׃ </p>
<p id="v8"><sup><small>8</small></sup>  ויעזב את־עצת הזקנים אשׁר יעצהו ויועץ את־הילדים אשׁר גדלו אתו העמדים לפניו׃ </p>
<p id="v9"><sup><small>9</small></sup>  ויאמר אלהם מה אתם נועצים ונשׁיב דבר את־העם הזה אשׁר דברו אלי לאמר הקל מן־העל אשׁר־נתן אביך עלינו׃ </p>
<p id="v10"><sup><small>10</small></sup>  וידברו אתו הילדים אשׁר גדלו אתו לאמר כה־תאמר לעם אשׁר־דברו אליך לאמר אביך הכביד את־עלנו ואתה הקל מעלינו כה תאמר אלהם קטני עבה ממתני אבי׃ </p>
<p id="v11"><sup><small>11</small></sup>  ועתה אבי העמיס עליכם על כבד ואני אסיף על־עלכם אבי יסר אתכם בשׁוטים ואני בעקרבים׃ </p>
<p id="v12"><sup><small>12</small></sup>  ויבא ירבעם וכל־העם אל־רחבעם ביום השׁלשׁי כאשׁר דבר המלך לאמר שׁובו אלי ביום השׁלשׁי׃ </p>
<p id="v13"><sup><small>13</small></sup>  ויענם המלך קשׁה ויעזב המלך רחבעם את עצת הזקנים׃ </p>
<p id="v14"><sup><small>14</small></sup>  וידבר אלהם כעצת הילדים לאמר אכביד את־עלכם ואני אסיף עליו אבי יסר אתכם בשׁוטים ואני בעקרבים׃ </p>
<p id="v15"><sup><small>15</small></sup>  ולא־שׁמע המלך אל־העם כי־היתה נסבה מעם האלהים למען הקים יהוה את־דברו אשׁר דבר ביד אחיהו השׁלוני אל־ירבעם בן־נבט׃ </p>
<p id="v16"><sup><small>16</small></sup>  וכל־ישׂראל כי לא־שׁמע המלך להם וישׁיבו העם את־המלך לאמר מה־לנו חלק בדויד ולא־נחלה בבן־ישׁי אישׁ לאהליך ישׂראל עתה ראה ביתך דויד וילך כל־ישׂראל לאהליו׃ </p>
<p id="v17"><sup><small>17</small></sup>  ובני ישׂראל הישׁבים בערי יהודה וימלך עליהם רחבעם׃ </p>
<p id="v18"><sup><small>18</small></sup>  וישׁלח המלך רחבעם את־הדרם אשׁר על־המס וירגמו־בו בני־ישׂראל אבן וימת והמלך רחבעם התאמץ לעלות במרכבה לנוס ירושׁלם׃ </p>
<p id="v19"><sup><small>19</small></sup>  ויפשׁעו ישׂראל בבית דויד עד היום הזה׃ </p>
