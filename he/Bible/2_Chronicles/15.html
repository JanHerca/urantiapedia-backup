<!--
title: דברי הימים ב׳ - פֶּרֶק 15
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/14">דברי הימים ב׳ - פֶּרֶק 14</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/16">דברי הימים ב׳ - פֶּרֶק 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ועזריהו בן־עודד היתה עליו רוח אלהים׃ </p>
<p id="v2"><sup><small>2</small></sup>  ויצא לפני אסא ויאמר לו שׁמעוני אסא וכל־יהודה ובנימן יהוה עמכם בהיותכם עמו ואם־תדרשׁהו ימצא לכם ואם־תעזבהו יעזב אתכם׃ </p>
<p id="v3"><sup><small>3</small></sup>  וימים רבים לישׂראל ללא אלהי אמת וללא כהן מורה וללא תורה׃ </p>
<p id="v4"><sup><small>4</small></sup>  וישׁב בצר־לו על־יהוה אלהי ישׂראל ויבקשׁהו וימצא להם׃ </p>
<p id="v5"><sup><small>5</small></sup>  ובעתים ההם אין שׁלום ליוצא ולבא כי מהומת רבות על כל־יושׁבי הארצות׃ </p>
<p id="v6"><sup><small>6</small></sup>  וכתתו גוי־בגוי ועיר בעיר כי־אלהים הממם בכל־צרה׃ </p>
<p id="v7"><sup><small>7</small></sup>  ואתם חזקו ואל־ירפו ידיכם כי ישׁ שׂכר לפעלתכם׃ </p>
<p id="v8"><sup><small>8</small></sup>  וכשׁמע אסא הדברים האלה והנבואה עדד הנביא התחזק ויעבר השׁקוצים מכל־ארץ יהודה ובנימן ומן־הערים אשׁר לכד מהר אפרים ויחדשׁ את־מזבח יהוה אשׁר לפני אולם יהוה׃ </p>
<p id="v9"><sup><small>9</small></sup>  ויקבץ את־כל־יהודה ובנימן והגרים עמהם מאפרים ומנשׁה ומשׁמעון כי־נפלו עליו מישׂראל לרב בראתם כי־יהוה אלהיו עמו׃ </p>
<p id="v10"><sup><small>10</small></sup>  ויקבצו ירושׁלם בחדשׁ השׁלישׁי לשׁנת חמשׁ־עשׂרה למלכות אסא׃ </p>
<p id="v11"><sup><small>11</small></sup>  ויזבחו ליהוה ביום ההוא מן־השׁלל הביאו בקר שׁבע מאות וצאן שׁבעת אלפים׃ </p>
<p id="v12"><sup><small>12</small></sup>  ויבאו בברית לדרושׁ את־יהוה אלהי אבותיהם בכל־לבבם ובכל־נפשׁם׃ <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  וכל אשׁר לא־ידרשׁ ליהוה אלהי־ישׂראל יומת למן־קטן ועד־גדול למאישׁ ועד־אשׁה׃ </p>
<p id="v14"><sup><small>14</small></sup>  וישׁבעו ליהוה בקול גדול ובתרועה ובחצצרות ובשׁופרות׃ </p>
<p id="v15"><sup><small>15</small></sup>  וישׂמחו כל־יהודה על־השׁבועה כי בכל־לבבם נשׁבעו ובכל־רצונם בקשׁהו וימצא להם וינח יהוה להם מסביב׃ </p>
<p id="v16"><sup><small>16</small></sup>  וגם־מעכה אם אסא המלך הסירה מגבירה אשׁר־עשׂתה לאשׁרה מפלצת ויכרת אסא את־מפלצתה וידק וישׂרף בנחל קדרון׃ </p>
<p id="v17"><sup><small>17</small></sup>  והבמות לא־סרו מישׂראל רק לבב־אסא היה שׁלם כל־ימיו׃ </p>
<p id="v18"><sup><small>18</small></sup>  ויבא את־קדשׁי אביו וקדשׁיו בית האלהים כסף וזהב וכלים׃ </p>
<p id="v19"><sup><small>19</small></sup>  ומלחמה לא היתה עד שׁנת־שׁלשׁים וחמשׁ למלכות אסא׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 15:12-15 <i>נדרים ושבועות קדושים</i>: <a href="/he/The_Urantia_Book/87#p6_9">או 87:6.9</a>. </li>
</ol>
</div>
