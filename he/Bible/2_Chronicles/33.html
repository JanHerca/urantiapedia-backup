<!--
title: דברי הימים ב׳ - פֶּרֶק 33
description: 
published: true
date: 2023-11-8T20:31:8Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/32">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 32</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/34">
          <span class="pr-2">דברי הימים ב׳ - פֶּרֶק 34</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  בן־שׁתים עשׂרה שׁנה מנשׁה במלכו וחמשׁים וחמשׁ שׁנה מלך בירושׁלם׃ <sup id="cite3"><a href="#fn3">[3]</a></sup></p>
<p id="v2"><sup><small>2</small></sup>  ויעשׂ הרע בעיני יהוה כתועבות הגוים אשׁר הורישׁ יהוה מפני בני ישׂראל׃ </p>
<p id="v3"><sup><small>3</small></sup>  וישׁב ויבן את־הבמות אשׁר נתץ יחזקיהו אביו ויקם מזבחות לבעלים ויעשׂ אשׁרות וישׁתחו לכל־צבא השׁמים ויעבד אתם׃ </p>
<p id="v4"><sup><small>4</small></sup>  ובנה מזבחות בבית יהוה אשׁר אמר יהוה בירושׁלם יהיה־שׁמי לעולם׃ </p>
<p id="v5"><sup><small>5</small></sup>  ויבן מזבחות לכל־צבא השׁמים בשׁתי חצרות בית־יהוה׃ </p>
<p id="v6"><sup><small>6</small></sup>  והוא העביר את־בניו באשׁ בגי בן־הנם ועונן ונחשׁ וכשׁף ועשׂה אוב וידעוני הרבה לעשׂות הרע בעיני יהוה להכעיסו׃ <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  וישׂם את־פסל הסמל אשׁר עשׂה בבית האלהים אשׁר אמר אלהים אל־דויד ואל־שׁלמה בנו בבית הזה ובירושׁלם אשׁר בחרתי מכל שׁבטי ישׂראל אשׂים את־שׁמי לעילום׃ </p>
<p id="v8"><sup><small>8</small></sup>  ולא אוסיף להסיר את־רגל ישׂראל מעל האדמה אשׁר העמדתי לאבתיכם רק אם־ישׁמרו לעשׂות את כל־אשׁר צויתים לכל־התורה והחקים והמשׁפטים ביד־משׁה׃ </p>
<p id="v9"><sup><small>9</small></sup>  ויתע מנשׁה את־יהודה וישׁבי ירושׁלם לעשׂות רע מן־הגוים אשׁר השׁמיד יהוה מפני בני ישׂראל׃ </p>
<p id="v10"><sup><small>10</small></sup>  וידבר יהוה אל־מנשׁה ואל־עמו ולא הקשׁיבו׃ </p>
<p id="v11"><sup><small>11</small></sup>  ויבא יהוה עליהם את־שׂרי הצבא אשׁר למלך אשׁור וילכדו את־מנשׁה בחחים ויאסרהו בנחשׁתים ויוליכהו בבלה׃ </p>
<p id="v12"><sup><small>12</small></sup>  וכהצר לו חלה את־פני יהוה אלהיו ויכנע מאד מלפני אלהי אבתיו׃ </p>
<p id="v13"><sup><small>13</small></sup>  ויתפלל אליו ויעתר לו וישׁמע תחנתו וישׁיבהו ירושׁלם למלכותו וידע מנשׁה כי יהוה הוא האלהים׃ </p>
<p id="v14"><sup><small>14</small></sup>  ואחרי־כן בנה חומה חיצונה לעיר־דויד מערבה לגיחון בנחל ולבוא בשׁער הדגים וסבב לעפל ויגביהה מאד וישׂם שׂרי־חיל בכל־הערים הבצרות ביהודה׃ </p>
<p id="v15"><sup><small>15</small></sup>  ויסר את־אלהי הנכר ואת־הסמל מבית יהוה וכל־המזבחות אשׁר בנה בהר בית־יהוה ובירושׁלם וישׁלך חוצה לעיר׃ </p>
<p id="v16"><sup><small>16</small></sup>  ויכן את־מזבח יהוה ויזבח עליו זבחי שׁלמים ותודה ויאמר ליהודה לעבוד את־יהוה אלהי ישׂראל׃ </p>
<p id="v17"><sup><small>17</small></sup>  אבל עוד העם זבחים בבמות רק ליהוה אלהיהם׃ </p>
<p id="v18"><sup><small>18</small></sup>  ויתר דברי מנשׁה ותפלתו אל־אלהיו ודברי החזים המדברים אליו בשׁם יהוה אלהי ישׂראל הנם על־דברי מלכי ישׂראל׃ </p>
<p id="v19"><sup><small>19</small></sup>  ותפלתו והעתר־לו וכל־חטאתו ומעלו והמקמות אשׁר בנה בהם במות והעמיד האשׁרים והפסלים לפני הכנעו הנם כתובים על דברי חוזי׃ <sup id="cite2"><a href="#fn2">[2]</a></sup></p>
<p id="v20"><sup><small>20</small></sup>  וישׁכב מנשׁה עם־אבתיו ויקברהו ביתו וימלך אמון בנו תחתיו׃ </p>
<p id="v21"><sup><small>21</small></sup>  בן־עשׂרים ושׁתים שׁנה אמון במלכו ושׁתים שׁנים מלך בירושׁלם׃ </p>
<p id="v22"><sup><small>22</small></sup>  ויעשׂ הרע בעיני יהוה כאשׁר עשׂה מנשׁה אביו ולכל־הפסילים אשׁר עשׂה מנשׁה אביו זבח אמון ויעבדם׃ </p>
<p id="v23"><sup><small>23</small></sup>  ולא נכנע מלפני יהוה כהכנע מנשׁה אביו כי הוא אמון הרבה אשׁמה׃ </p>
<p id="v24"><sup><small>24</small></sup>  ויקשׁרו עליו עבדיו וימיתהו בביתו׃ </p>
<p id="v25"><sup><small>25</small></sup>  ויכו עם־הארץ את כל־הקשׁרים על־המלך אמון וימליכו עם־הארץ את־יאשׁיהו בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/32">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 32</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/34">
          <span class="pr-2">דברי הימים ב׳ - פֶּרֶק 34</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 33:6 <i>יראת שמים</i>: <a href="/he/The_Urantia_Book/85#p4_4">או 85:4.4</a>. </li>
  <li id="fn2"><a href="#cite2">↑</a> 33:19 <i>חורשות קדושות</i>: <a href="/he/The_Urantia_Book/85#p2_4">או 85:2.4</a>. </li>
  <li id="fn3"><a href="#cite3">↑</a> 33:1-3 <i>נער המלך מנשה</i>: <a href="/he/The_Urantia_Book/97#p9_23">או 97:9.23</a>. </li>
</ol>
</div>
