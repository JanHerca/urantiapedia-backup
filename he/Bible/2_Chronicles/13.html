<!--
title: דברי הימים ב׳ - פֶּרֶק 13
description: 
published: true
date: 2023-11-8T20:31:8Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/12">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 12</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/14">
          <span class="pr-2">דברי הימים ב׳ - פֶּרֶק 14</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת שׁמונה עשׂרה למלך ירבעם וימלך אביה על־יהודה׃ </p>
<p id="v2"><sup><small>2</small></sup>  שׁלושׁ שׁנים מלך בירושׁלם ושׁם אמו מיכיהו בת־אוריאל מן־גבעה ומלחמה היתה בין אביה ובין ירבעם׃ </p>
<p id="v3"><sup><small>3</small></sup>  ויאסר אביה את־המלחמה בחיל גבורי מלחמה ארבע־מאות אלף אישׁ בחור וירבעם ערך עמו מלחמה בשׁמונה מאות אלף אישׁ בחור גבור חיל׃ </p>
<p id="v4"><sup><small>4</small></sup>  ויקם אביה מעל להר צמרים אשׁר בהר אפרים ויאמר שׁמעוני ירבעם וכל־ישׂראל׃ </p>
<p id="v5"><sup><small>5</small></sup>  הלא לכם לדעת כי יהוה אלהי ישׂראל נתן ממלכה לדויד על־ישׂראל לעולם לו ולבניו ברית מלח׃ </p>
<p id="v6"><sup><small>6</small></sup>  ויקם ירבעם בן־נבט עבד שׁלמה בן־דויד וימרד על־אדניו׃ </p>
<p id="v7"><sup><small>7</small></sup>  ויקבצו עליו אנשׁים רקים בני בליעל ויתאמצו על־רחבעם בן־שׁלמה ורחבעם היה נער ורך־לבב ולא התחזק לפניהם׃ </p>
<p id="v8"><sup><small>8</small></sup>  ועתה אתם אמרים להתחזק לפני ממלכת יהוה ביד בני דויד ואתם המון רב ועמכם עגלי זהב אשׁר עשׂה לכם ירבעם לאלהים׃ </p>
<p id="v9"><sup><small>9</small></sup>  הלא הדחתם את־כהני יהוה את־בני אהרן והלוים ותעשׂו לכם כהנים כעמי הארצות כל־הבא למלא ידו בפר בן־בקר ואילם שׁבעה והיה כהן ללא אלהים׃ </p>
<p id="v10"><sup><small>10</small></sup>  ואנחנו יהוה אלהינו ולא עזבנהו וכהנים משׁרתים ליהוה בני אהרן והלוים במלאכת׃ </p>
<p id="v11"><sup><small>11</small></sup>  ומקטרים ליהוה עלות בבקר־בבקר ובערב־בערב וקטרת־סמים ומערכת לחם על־השׁלחן הטהור ומנורת הזהב ונרתיה לבער בערב בערב כי־שׁמרים אנחנו את־משׁמרת יהוה אלהינו ואתם עזבתם אתו׃ </p>
<p id="v12"><sup><small>12</small></sup>  והנה עמנו בראשׁ האלהים וכהניו וחצצרות התרועה להריע עליכם בני ישׂראל אל־תלחמו עם־יהוה אלהי־אבתיכם כי־לא תצליחו׃ </p>
<p id="v13"><sup><small>13</small></sup>  וירבעם הסב את־המארב לבוא מאחריהם ויהיו לפני יהודה והמארב מאחריהם׃ </p>
<p id="v14"><sup><small>14</small></sup>  ויפנו יהודה והנה להם המלחמה פנים ואחור ויצעקו ליהוה והכהנים מחצצרים בחצצרות׃ </p>
<p id="v15"><sup><small>15</small></sup>  ויריעו אישׁ יהודה ויהי בהריע אישׁ יהודה והאלהים נגף את־ירבעם וכל־ישׂראל לפני אביה ויהודה׃ </p>
<p id="v16"><sup><small>16</small></sup>  וינוסו בני־ישׂראל מפני יהודה ויתנם אלהים בידם׃ </p>
<p id="v17"><sup><small>17</small></sup>  ויכו בהם אביה ועמו מכה רבה ויפלו חללים מישׂראל חמשׁ־מאות אלף אישׁ בחור׃ </p>
<p id="v18"><sup><small>18</small></sup>  ויכנעו בני־ישׂראל בעת ההיא ויאמצו בני יהודה כי נשׁענו על־יהוה אלהי אבותיהם׃ </p>
<p id="v19"><sup><small>19</small></sup>  וירדף אביה אחרי ירבעם וילכד ממנו ערים את־בית־אל ואת־בנותיה ואת־ישׁנה ואת־בנותיה ואת־עפרון ובנתיה׃ </p>
<p id="v20"><sup><small>20</small></sup>  ולא־עצר כח־ירבעם עוד בימי אביהו ויגפהו יהוה וימת׃ </p>
<p id="v21"><sup><small>21</small></sup>  ויתחזק אביהו וישׂא־לו נשׁים ארבע עשׂרה ויולד עשׂרים ושׁנים בנים ושׁשׁ עשׂרה בנות׃ </p>
<p id="v22"><sup><small>22</small></sup>  ויתר דברי אביה ודרכיו ודבריו כתובים במדרשׁ הנביא עדו׃ </p>
<p id="v23"><sup><small>23</small></sup>  וישׁכב אביה עם־אבתיו ויקברו אתו בעיר דויד וימלך אסא בנו תחתיו בימיו שׁקטה הארץ עשׂר שׁנים׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/12">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 12</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/14">
          <span class="pr-2">דברי הימים ב׳ - פֶּרֶק 14</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
