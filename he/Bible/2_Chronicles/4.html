<!--
title: דברי הימים ב׳ - פֶּרֶק 4
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/3">דברי הימים ב׳ - פֶּרֶק 3</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/5">דברי הימים ב׳ - פֶּרֶק 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויעשׂ מזבח נחשׁת עשׂרים אמה ארכו ועשׂרים אמה רחבו ועשׂר אמות קומתו׃ </p>
<p id="v2"><sup><small>2</small></sup>  ויעשׂ את־הים מוצק עשׂר באמה משׂפתו אל־שׂפתו עגול סביב וחמשׁ באמה קומתו וקו שׁלשׁים באמה יסב אתו סביב׃ </p>
<p id="v3"><sup><small>3</small></sup>  ודמות בקרים תחת לו סביב סביב סובבים אתו עשׂר באמה מקיפים את־הים סביב שׁנים טורים הבקר יצוקים במצקתו׃ </p>
<p id="v4"><sup><small>4</small></sup>  עומד על־שׁנים עשׂר בקר שׁלשׁה פנים צפונה ושׁלושׁה פנים ימה ושׁלשׁה פנים נגבה ושׁלשׁה פנים מזרחה והים עליהם מלמעלה וכל־אחריהם ביתה׃ </p>
<p id="v5"><sup><small>5</small></sup>  ועביו טפח ושׂפתו כמעשׂה שׂפת־כוס פרח שׁושׁנה מחזיק בתים שׁלשׁת אלפים יכיל׃ </p>
<p id="v6"><sup><small>6</small></sup>  ויעשׂ כיורים עשׂרה ויתן חמשׁה מימין וחמשׁה משׂמאול לרחצה בהם את־מעשׂה העולה ידיחו בם והים לרחצה לכהנים בו׃ </p>
<p id="v7"><sup><small>7</small></sup>  ויעשׂ את־מנרות הזהב עשׂר כמשׁפטם ויתן בהיכל חמשׁ מימין וחמשׁ משׂמאול׃ </p>
<p id="v8"><sup><small>8</small></sup>  ויעשׂ שׁלחנות עשׂרה וינח בהיכל חמשׁה מימין וחמשׁה משׂמאול ויעשׂ מזרקי זהב מאה׃ </p>
<p id="v9"><sup><small>9</small></sup>  ויעשׂ חצר הכהנים והעזרה הגדולה ודלתות לעזרה ודלתותיהם צפה נחשׁת׃ </p>
<p id="v10"><sup><small>10</small></sup>  ואת־הים נתן מכתף הימנית קדמה ממול נגבה׃ </p>
<p id="v11"><sup><small>11</small></sup>  ויעשׂ חורם את־הסירות ואת־היעים ואת־המזרקות ויכל חירם לעשׂות את־המלאכה אשׁר עשׂה למלך שׁלמה בבית האלהים׃ </p>
<p id="v12"><sup><small>12</small></sup>  עמודים שׁנים והגלות והכתרות על־ראשׁ העמודים שׁתים והשׂבכות שׁתים לכסות את־שׁתי גלות הכתרות אשׁר על־ראשׁ העמודים׃ </p>
<p id="v13"><sup><small>13</small></sup>  ואת־הרמונים ארבע מאות לשׁתי השׂבכות שׁנים טורים רמונים לשׂבכה האחת לכסות את־שׁתי גלות הכתרות אשׁר על־פני העמודים׃ </p>
<p id="v14"><sup><small>14</small></sup>  ואת־המכנות עשׂה ואת־הכירות עשׂה על־המכנות׃ </p>
<p id="v15"><sup><small>15</small></sup>  את־הים אחד ואת־הבקר שׁנים־עשׂר תחתיו׃ </p>
<p id="v16"><sup><small>16</small></sup>  ואת־הסירות ואת־היעים ואת־המזלגות ואת־כל־כליהם עשׂה חורם אביו למלך שׁלמה לבית יהוה נחשׁת מרוק׃ </p>
<p id="v17"><sup><small>17</small></sup>  בככר הירדן יצקם המלך בעבי האדמה בין סכות ובין צרדתה׃ </p>
<p id="v18"><sup><small>18</small></sup>  ויעשׂ שׁלמה כל־הכלים האלה לרב מאד כי לא נחקר משׁקל הנחשׁת׃ </p>
<p id="v19"><sup><small>19</small></sup>  ויעשׂ שׁלמה את כל־הכלים אשׁר בית האלהים ואת מזבח הזהב ואת־השׁלחנות ועליהם לחם הפנים׃ </p>
<p id="v20"><sup><small>20</small></sup>  ואת־המנרות ונרתיהם לבערם כמשׁפט לפני הדביר זהב סגור׃ </p>
<p id="v21"><sup><small>21</small></sup>  והפרח והנרות והמלקחים זהב הוא מכלות זהב׃ </p>
<p id="v22"><sup><small>22</small></sup>  והמזמרות והמזרקות והכפות והמחתות זהב סגור ופתח הבית דלתותיו הפנימיות לקדשׁ הקדשׁים ודלתי הבית להיכל זהב׃ </p>
