<!--
title: דברי הימים ב׳ - פֶּרֶק 17
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/16">דברי הימים ב׳ - פֶּרֶק 16</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/18">דברי הימים ב׳ - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וימלך יהושׁפט בנו תחתיו ויתחזק על־ישׂראל׃ </p>
<p id="v2"><sup><small>2</small></sup>  ויתן־חיל בכל־ערי יהודה הבצרות ויתן נציבים בארץ יהודה ובערי אפרים אשׁר לכד אסא אביו׃ </p>
<p id="v3"><sup><small>3</small></sup>  ויהי יהוה עם־יהושׁפט כי הלך בדרכי דויד אביו הראשׁנים ולא דרשׁ לבעלים׃ </p>
<p id="v4"><sup><small>4</small></sup>  כי לאלהי אביו דרשׁ ובמצותיו הלך ולא כמעשׂה ישׂראל׃ </p>
<p id="v5"><sup><small>5</small></sup>  ויכן יהוה את־הממלכה בידו ויתנו כל־יהודה מנחה ליהושׁפט ויהי־לו עשׁר־וכבוד לרב׃ </p>
<p id="v6"><sup><small>6</small></sup>  ויגבה לבו בדרכי יהוה ועוד הסיר את־הבמות ואת־האשׁרים מיהודה׃ </p>
<p id="v7"><sup><small>7</small></sup>  ובשׁנת שׁלושׁ למלכו שׁלח לשׂריו לבן־חיל ולעבדיה ולזכריה ולנתנאל ולמיכיהו ללמד בערי יהודה׃ </p>
<p id="v8"><sup><small>8</small></sup>  ועמהם הלוים שׁמעיהו ונתניהו וזבדיהו ועשׂהאל ושׁמרימות ויהונתן ואדניהו וטוביהו וטוב אדוניה הלוים ועמהם אלישׁמע ויהורם הכהנים׃ </p>
<p id="v9"><sup><small>9</small></sup>  וילמדו ביהודה ועמהם ספר תורת יהוה ויסבו בכל־ערי יהודה וילמדו בעם׃ </p>
<p id="v10"><sup><small>10</small></sup>  ויהי פחד יהוה על כל־ממלכות הארצות אשׁר סביבות יהודה ולא נלחמו עם־יהושׁפט׃ </p>
<p id="v11"><sup><small>11</small></sup>  ומן־פלשׁתים מביאים ליהושׁפט מנחה וכסף משׂא גם הערביאים מביאים לו צאן אילים שׁבעת אלפים ושׁבע מאות ותישׁים שׁבעת אלפים ושׁבע מאות׃ </p>
<p id="v12"><sup><small>12</small></sup>  ויהי יהושׁפט הלך וגדל עד־למעלה ויבן ביהודה בירניות וערי מסכנות׃ </p>
<p id="v13"><sup><small>13</small></sup>  ומלאכה רבה היה לו בערי יהודה ואנשׁי מלחמה גבורי חיל בירושׁלם׃ </p>
<p id="v14"><sup><small>14</small></sup>  ואלה פקדתם לבית אבותיהם ליהודה שׂרי אלפים עדנה השׂר ועמו גבורי חיל שׁלשׁ מאות אלף׃ </p>
<p id="v15"><sup><small>15</small></sup>  ועל־ידו יהוחנן השׂר ועמו מאתים ושׁמונים אלף׃ </p>
<p id="v16"><sup><small>16</small></sup>  ועל־ידו עמסיה בן־זכרי המתנדב ליהוה ועמו מאתים אלף גבור חיל׃ </p>
<p id="v17"><sup><small>17</small></sup>  ומן־בנימן גבור חיל אלידע ועמו נשׁקי־קשׁת ומגן מאתים אלף׃ </p>
<p id="v18"><sup><small>18</small></sup>  ועל־ידו יהוזבד ועמו מאה־ושׁמונים אלף חלוצי צבא׃ </p>
<p id="v19"><sup><small>19</small></sup>  אלה המשׁרתים את־המלך מלבד אשׁר־נתן המלך בערי המבצר בכל־יהודה׃ </p>
