<!--
title: דברי הימים ב׳ - פֶּרֶק 1
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"> </td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/2">דברי הימים ב׳ - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויתחזק שׁלמה בן־דויד על־מלכותו ויהוה אלהיו עמו ויגדלהו למעלה׃ </p>
<p id="v2"><sup><small>2</small></sup>  ויאמר שׁלמה לכל־ישׂראל לשׂרי האלפים והמאות ולשׁפטים ולכל נשׂיא לכל־ישׂראל ראשׁי האבות׃ </p>
<p id="v3"><sup><small>3</small></sup>  וילכו שׁלמה וכל־הקהל עמו לבמה אשׁר בגבעון כי־שׁם היה אהל מועד האלהים אשׁר עשׂה משׁה עבד־יהוה במדבר׃ </p>
<p id="v4"><sup><small>4</small></sup>  אבל ארון האלהים העלה דויד מקרית יערים בהכין לו דויד כי נטה־לו אהל בירושׁלם׃ </p>
<p id="v5"><sup><small>5</small></sup>  ומזבח הנחשׁת אשׁר עשׂה בצלאל בן־אורי בן־חור שׂם לפני משׁכן יהוה וידרשׁהו שׁלמה והקהל׃ </p>
<p id="v6"><sup><small>6</small></sup>  ויעל שׁלמה שׁם על־מזבח הנחשׁת לפני יהוה אשׁר לאהל מועד ויעל עליו עלות אלף׃ </p>
<p id="v7"><sup><small>7</small></sup>  בלילה ההוא נראה אלהים לשׁלמה ויאמר לו שׁאל מה אתן־לך׃ </p>
<p id="v8"><sup><small>8</small></sup>  ויאמר שׁלמה לאלהים אתה עשׂית עם־דויד אבי חסד גדול והמלכתני תחתיו׃ </p>
<p id="v9"><sup><small>9</small></sup>  עתה יהוה אלהים יאמן דברך עם דויד אבי כי אתה המלכתני על־עם רב כעפר הארץ׃ </p>
<p id="v10"><sup><small>10</small></sup>  עתה חכמה ומדע תן־לי ואצאה לפני העם־הזה ואבואה כי־מי ישׁפט את־עמך הזה הגדול׃ </p>
<p id="v11"><sup><small>11</small></sup>  ויאמר־אלהים לשׁלמה יען אשׁר היתה זאת עם־לבבך ולא־שׁאלת עשׁר נכסים וכבוד ואת נפשׁ שׂנאיך וגם־ימים רבים לא שׁאלת ותשׁאל־לך חכמה ומדע אשׁר תשׁפוט את־עמי אשׁר המלכתיך עליו׃ </p>
<p id="v12"><sup><small>12</small></sup>  החכמה והמדע נתון לך ועשׁר ונכסים וכבוד אתן־לך אשׁר לא־היה כן למלכים אשׁר לפניך ואחריך לא יהיה־כן׃ </p>
<p id="v13"><sup><small>13</small></sup>  ויבא שׁלמה לבמה אשׁר־בגבעון ירושׁלם מלפני אהל מועד וימלך על־ישׂראל׃ </p>
<p id="v14"><sup><small>14</small></sup>  ויאסף שׁלמה רכב ופרשׁים ויהי־לו אלף וארבע־מאות רכב ושׁנים־עשׂר אלף פרשׁים ויניחם בערי הרכב ועם־המלך בירושׁלם׃ </p>
<p id="v15"><sup><small>15</small></sup>  ויתן המלך את־הכסף ואת־הזהב בירושׁלם כאבנים ואת הארזים נתן כשׁקמים אשׁר־בשׁפלה לרב׃ </p>
<p id="v16"><sup><small>16</small></sup>  ומוצא הסוסים אשׁר לשׁלמה ממצרים ומקוא סחרי המלך מקוא יקחו במחיר׃ </p>
<p id="v17"><sup><small>17</small></sup>  ויעלו ויוציאו ממצרים מרכבה בשׁשׁ מאות כסף וסוס בחמשׁים ומאה וכן לכל־מלכי החתים ומלכי ארם בידם יוציאו׃ </p>
<p id="v18"><sup><small>18</small></sup>  ויאמר שׁלמה לבנות בית לשׁם יהוה ובית למלכותו׃ </p>
