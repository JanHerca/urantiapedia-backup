<!--
title: דברי הימים ב׳ - פֶּרֶק 32
description: 
published: true
date: 2022-10-6T10:37:18Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/31">דברי הימים ב׳ - פֶּרֶק 31</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/33">דברי הימים ב׳ - פֶּרֶק 33</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אחרי הדברים והאמת האלה בא סנחריב מלך־אשׁור ויבא ביהודה ויחן על־הערים הבצרות ויאמר לבקעם אליו׃ </p>
<p id="v2"><sup><small>2</small></sup>  וירא יחזקיהו כי־בא סנחריב ופניו למלחמה על־ירושׁלם׃ </p>
<p id="v3"><sup><small>3</small></sup>  ויועץ עם־שׂריו וגבריו לסתום את־מימי העינות אשׁר מחוץ לעיר ויעזרוהו׃ </p>
<p id="v4"><sup><small>4</small></sup>  ויקבצו עם־רב ויסתמו את־כל־המעינות ואת־הנחל השׁוטף בתוך־הארץ לאמר למה יבואו מלכי אשׁור ומצאו מים רבים׃ </p>
<p id="v5"><sup><small>5</small></sup>  ויתחזק ויבן את־כל־החומה הפרוצה ויעל על־המגדלות ולחוצה החומה אחרת ויחזק את־המלוא עיר דויד ויעשׂ שׁלח לרב ומגנים׃ </p>
<p id="v6"><sup><small>6</small></sup>  ויתן שׂרי מלחמות על־העם ויקבצם אליו אל־רחוב שׁער העיר וידבר על־לבבם לאמר׃ </p>
<p id="v7"><sup><small>7</small></sup>  חזקו ואמצו אל־תיראו ואל־תחתו מפני מלך אשׁור ומלפני כל־ההמון אשׁר־עמו כי־עמנו רב מעמו׃ </p>
<p id="v8"><sup><small>8</small></sup>  עמו זרוע בשׂר ועמנו יהוה אלהינו לעזרנו ולהלחם מלחמתנו ויסמכו העם על־דברי יחזקיהו מלך־יהודה׃ <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  אחר זה שׁלח סנחריב מלך־אשׁור עבדיו ירושׁלימה והוא על־לכישׁ וכל־ממשׁלתו עמו על־יחזקיהו מלך יהודה ועל־כל־יהודה אשׁר בירושׁלם לאמר׃ </p>
<p id="v10"><sup><small>10</small></sup>  כה אמר סנחריב מלך אשׁור על־מה אתם בטחים וישׁבים במצור בירושׁלם׃ </p>
<p id="v11"><sup><small>11</small></sup>  הלא יחזקיהו מסית אתכם לתת אתכם למות ברעב ובצמא לאמר יהוה אלהינו יצילנו מכף מלך אשׁור׃ </p>
<p id="v12"><sup><small>12</small></sup>  הלא־הוא יחזקיהו הסיר את־במתיו ואת־מזבחתיו ויאמר ליהודה ולירושׁלם לאמר לפני מזבח אחד תשׁתחוו ועליו תקטירו׃ </p>
<p id="v13"><sup><small>13</small></sup>  הלא תדעו מה עשׂיתי אני ואבותי לכל עמי הארצות היכול יכלו אלהי גוי הארצות להציל את־ארצם מידי׃ </p>
<p id="v14"><sup><small>14</small></sup>  מי בכל־אלהי הגוים האלה אשׁר החרימו אבותי אשׁר יכול להציל את־עמו מידי כי יוכל אלהיכם להציל אתכם מידי׃ </p>
<p id="v15"><sup><small>15</small></sup>  ועתה אל־ישׁיא אתכם חזקיהו ואל־יסית אתכם כזאת ואל־תאמינו לו כי־לא יוכל כל־אלוה כל־גוי וממלכה להציל עמו מידי ומיד אבותי אף כי אלהיכם לא־יצילו אתכם מידי׃ </p>
<p id="v16"><sup><small>16</small></sup>  ועוד דברו עבדיו על־יהוה האלהים ועל יחזקיהו עבדו׃ </p>
<p id="v17"><sup><small>17</small></sup>  וספרים כתב לחרף ליהוה אלהי ישׂראל ולאמר עליו לאמר כאלהי גוי הארצות אשׁר לא־הצילו עמם מידי כן לא־יציל אלהי יחזקיהו עמו מידי׃ </p>
<p id="v18"><sup><small>18</small></sup>  ויקראו בקול־גדול יהודית על־עם ירושׁלם אשׁר על־החומה ליראם ולבהלם למען ילכדו את־העיר׃ </p>
<p id="v19"><sup><small>19</small></sup>  וידברו אל־אלהי ירושׁלם כעל אלהי עמי הארץ מעשׂה ידי האדם׃ </p>
<p id="v20"><sup><small>20</small></sup>  ויתפלל יחזקיהו המלך וישׁעיהו בן־אמוץ הנביא על־זאת ויזעקו השׁמים׃ </p>
<p id="v21"><sup><small>21</small></sup>  וישׁלח יהוה מלאך ויכחד כל־גבור חיל ונגיד ושׂר במחנה מלך אשׁור וישׁב בבשׁת פנים לארצו ויבא בית אלהיו ומיציאו מעיו שׁם הפילהו בחרב׃ </p>
<p id="v22"><sup><small>22</small></sup>  ויושׁע יהוה את־יחזקיהו ואת ישׁבי ירושׁלם מיד סנחריב מלך־אשׁור ומיד־כל וינהלם מסביב׃ </p>
<p id="v23"><sup><small>23</small></sup>  ורבים מביאים מנחה ליהוה לירושׁלם ומגדנות ליחזקיהו מלך יהודה וינשׂא לעיני כל־הגוים מאחרי־כן׃ </p>
<p id="v24"><sup><small>24</small></sup>  בימים ההם חלה יחזקיהו עד־למות ויתפלל אל־יהוה ויאמר לו ומופת נתן לו׃ </p>
<p id="v25"><sup><small>25</small></sup>  ולא־כגמל עליו השׁיב יחזקיהו כי גבה לבו ויהי עליו קצף ועל־יהודה וירושׁלם׃ </p>
<p id="v26"><sup><small>26</small></sup>  ויכנע יחזקיהו בגבה לבו הוא וישׁבי ירושׁלם ולא־בא עליהם קצף יהוה בימי יחזקיהו׃ </p>
<p id="v27"><sup><small>27</small></sup>  ויהי ליחזקיהו עשׁר וכבוד הרבה מאד ואצרות עשׂה־לו לכסף ולזהב ולאבן יקרה ולבשׂמים ולמגנים ולכל כלי חמדה׃ </p>
<p id="v28"><sup><small>28</small></sup>  ומסכנות לתבואת דגן ותירושׁ ויצהר וארות לכל־בהמה ובהמה ועדרים לאורות׃ </p>
<p id="v29"><sup><small>29</small></sup>  וערים עשׂה לו ומקנה־צאן ובקר לרב כי נתן־לו אלהים רכושׁ רב מאד׃ </p>
<p id="v30"><sup><small>30</small></sup>  והוא יחזקיהו סתם את־מוצא מימי גיחון העליון ויישׁרם למטה־מערבה לעיר דויד ויצלח יחזקיהו בכל־מעשׂהו׃ </p>
<p id="v31"><sup><small>31</small></sup>  וכן במליצי שׂרי בבל המשׁלחים עליו לדרשׁ המופת אשׁר היה בארץ עזבו האלהים לנסותו לדעת כל־בלבבו׃ </p>
<p id="v32"><sup><small>32</small></sup>  ויתר דברי יחזקיהו וחסדיו הנם כתובים בחזון ישׁעיהו בן־אמוץ הנביא על־ספר מלכי־יהודה וישׂראל׃ </p>
<p id="v33"><sup><small>33</small></sup>  וישׁכב יחזקיהו עם־אבתיו ויקברהו במעלה קברי בני־דויד וכבוד עשׂו־לו במותו כל־יהודה וישׁבי ירושׁלם וימלך מנשׁה בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/31">דברי הימים ב׳ - פֶּרֶק 31</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/33">דברי הימים ב׳ - פֶּרֶק 33</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 32:8 <i>אלוהי הקרבות</i>: <a href="/he/The_Urantia_Book/70#p1_15">או 70:1.15</a>.  <i>אל תסמוך על זרוע הבשר</i>: <a href="/he/The_Urantia_Book/174#p0_2">או 174:0.2</a>.  <i>אלוהי הקרבות</i>: <a href="/he/The_Urantia_Book/89#p6_3">או 89:6.3</a>. </li>
</ol>
</div>
