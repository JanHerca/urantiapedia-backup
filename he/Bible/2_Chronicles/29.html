<!--
title: דברי הימים ב׳ - פֶּרֶק 29
description: 
published: true
date: 2023-11-8T20:31:8Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/28">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 28</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/30">
          <span class="pr-2">דברי הימים ב׳ - פֶּרֶק 30</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  יחזקיהו מלך בן־עשׂרים וחמשׁ שׁנה ועשׂרים ותשׁע שׁנה מלך בירושׁלם ושׁם אמו אביה בת־זכריהו׃ </p>
<p id="v2"><sup><small>2</small></sup>  ויעשׂ הישׁר בעיני יהוה ככל אשׁר־עשׂה דויד אביו׃ </p>
<p id="v3"><sup><small>3</small></sup>  הוא בשׁנה הראשׁונה למלכו בחדשׁ הראשׁון פתח את־דלתות בית־יהוה ויחזקם׃ </p>
<p id="v4"><sup><small>4</small></sup>  ויבא את־הכהנים ואת־הלוים ויאספם לרחוב המזרח׃ </p>
<p id="v5"><sup><small>5</small></sup>  ויאמר להם שׁמעוני הלוים עתה התקדשׁו וקדשׁו את־בית יהוה אלהי אבתיכם והוציאו את־הנדה מן־הקדשׁ׃ </p>
<p id="v6"><sup><small>6</small></sup>  כי־מעלו אבתינו ועשׂו הרע בעיני יהוה־אלהינו ויעזבהו ויסבו פניהם ממשׁכן יהוה ויתנו־ערף׃ </p>
<p id="v7"><sup><small>7</small></sup>  גם סגרו דלתות האולם ויכבו את־הנרות וקטרת לא הקטירו ועלה לא־העלו בקדשׁ לאלהי ישׂראל׃ </p>
<p id="v8"><sup><small>8</small></sup>  ויהי קצף יהוה על־יהודה וירושׁלם ויתנם לזועה לשׁמה ולשׁרקה כאשׁר אתם ראים בעיניכם׃ </p>
<p id="v9"><sup><small>9</small></sup>  והנה נפלו אבותינו בחרב ובנינו ובנותינו ונשׁינו בשׁבי על־זאת׃ </p>
<p id="v10"><sup><small>10</small></sup>  עתה עם־לבבי לכרות ברית ליהוה אלהי ישׂראל וישׁב ממנו חרון אפו׃ </p>
<p id="v11"><sup><small>11</small></sup>  בני עתה אל־תשׁלו כי־בכם בחר יהוה לעמד לפניו לשׁרתו ולהיות לו משׁרתים ומקטרים׃ </p>
<p id="v12"><sup><small>12</small></sup>  ויקמו הלוים מחת בן־עמשׂי ויואל בן־עזריהו מן־בני הקהתי ומן־בני מררי קישׁ בן־עבדי ועזריהו בן־יהללאל ומן־הגרשׁני יואח בן־זמה ועדן בן־יואח׃ </p>
<p id="v13"><sup><small>13</small></sup>  ומן־בני אליצפן שׁמרי ויעואל ומן־בני אסף זכריהו ומתניהו׃ </p>
<p id="v14"><sup><small>14</small></sup>  ומן־בני הימן יחואל ושׁמעי ומן־בני ידותון שׁמעיה ועזיאל׃ </p>
<p id="v15"><sup><small>15</small></sup>  ויאספו את־אחיהם ויתקדשׁו ויבאו כמצות־המלך בדברי יהוה לטהר בית יהוה׃ </p>
<p id="v16"><sup><small>16</small></sup>  ויבאו הכהנים לפנימה בית־יהוה לטהר ויוציאו את כל־הטמאה אשׁר מצאו בהיכל יהוה לחצר בית יהוה ויקבלו הלוים להוציא לנחל־קדרון חוצה׃ </p>
<p id="v17"><sup><small>17</small></sup>  ויחלו באחד לחדשׁ הראשׁון לקדשׁ וביום שׁמונה לחדשׁ באו לאולם יהוה ויקדשׁו את־בית־יהוה לימים שׁמונה וביום שׁשׁה עשׂר לחדשׁ הראשׁון כלו׃ </p>
<p id="v18"><sup><small>18</small></sup>  ויבואו פנימה אל־חזקיהו המלך ויאמרו טהרנו את־כל־בית יהוה את־מזבח העולה ואת־כל־כליו ואת־שׁלחן המערכת ואת־כל־כליו׃ </p>
<p id="v19"><sup><small>19</small></sup>  ואת כל־הכלים אשׁר הזניח המלך אחז במלכותו במעלו הכנו והקדשׁנו והנם לפני מזבח יהוה׃ </p>
<p id="v20"><sup><small>20</small></sup>  וישׁכם יחזקיהו המלך ויאסף את שׂרי העיר ויעל בית יהוה׃ </p>
<p id="v21"><sup><small>21</small></sup>  ויביאו פרים־שׁבעה ואילים שׁבעה וכבשׂים שׁבעה וצפירי עזים שׁבעה לחטאת על־הממלכה ועל־המקדשׁ ועל־יהודה ויאמר לבני אהרן הכהנים להעלות על־מזבח יהוה׃ </p>
<p id="v22"><sup><small>22</small></sup>  וישׁחטו הבקר ויקבלו הכהנים את־הדם ויזרקו המזבחה וישׁחטו האלים ויזרקו הדם המזבחה וישׁחטו הכבשׂים ויזרקו הדם המזבחה׃ </p>
<p id="v23"><sup><small>23</small></sup>  ויגישׁו את־שׂעירי החטאת לפני המלך והקהל ויסמכו ידיהם עליהם׃ </p>
<p id="v24"><sup><small>24</small></sup>  וישׁחטום הכהנים ויחטאו את־דמם המזבחה לכפר על־כל־ישׂראל כי לכל־ישׂראל אמר המלך העולה והחטאת׃ </p>
<p id="v25"><sup><small>25</small></sup>  ויעמד את־הלוים בית יהוה במצלתים בנבלים ובכנרות במצות דויד וגד חזה־המלך ונתן הנביא כי ביד־יהוה המצוה ביד־נביאיו׃ </p>
<p id="v26"><sup><small>26</small></sup>  ויעמדו הלוים בכלי דויד והכהנים בחצצרות׃ </p>
<p id="v27"><sup><small>27</small></sup>  ויאמר חזקיהו להעלות העלה להמזבח ובעת החל העולה החל שׁיר־יהוה והחצצרות ועל־ידי כלי דויד מלך־ישׂראל׃ </p>
<p id="v28"><sup><small>28</small></sup>  וכל־הקהל משׁתחוים והשׁיר משׁורר והחצצרות מחצצרים הכל עד לכלות העלה׃ </p>
<p id="v29"><sup><small>29</small></sup>  וככלות להעלות כרעו המלך וכל־הנמצאים אתו וישׁתחוו׃ </p>
<p id="v30"><sup><small>30</small></sup>  ויאמר יחזקיהו המלך והשׂרים ללוים להלל ליהוה בדברי דויד ואסף החזה ויהללו עד־לשׂמחה ויקדו וישׁתחוו׃ </p>
<p id="v31"><sup><small>31</small></sup>  ויען יחזקיהו ויאמר עתה מלאתם ידכם ליהוה גשׁו והביאו זבחים ותודות לבית יהוה ויביאו הקהל זבחים ותודות וכל־נדיב לב עלות׃ </p>
<p id="v32"><sup><small>32</small></sup>  ויהי מספר העלה אשׁר הביאו הקהל בקר שׁבעים אילים מאה כבשׂים מאתים לעלה ליהוה כל־אלה׃ </p>
<p id="v33"><sup><small>33</small></sup>  והקדשׁים בקר שׁשׁ מאות וצאן שׁלשׁת אלפים׃ </p>
<p id="v34"><sup><small>34</small></sup>  רק הכהנים היו למעט ולא יכלו להפשׁיט את־כל־העלות ויחזקום אחיהם הלוים עד־כלות המלאכה ועד יתקדשׁו הכהנים כי הלוים ישׁרי לבב להתקדשׁ מהכהנים׃ </p>
<p id="v35"><sup><small>35</small></sup>  וגם־עלה לרב בחלבי השׁלמים ובנסכים לעלה ותכון עבודת בית־יהוה׃ </p>
<p id="v36"><sup><small>36</small></sup>  וישׂמח יחזקיהו וכל־העם על ההכין האלהים לעם כי בפתאם היה הדבר׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/28">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 28</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/30">
          <span class="pr-2">דברי הימים ב׳ - פֶּרֶק 30</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
