<!--
title: דברי הימים ב׳ - פֶּרֶק 12
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/11">דברי הימים ב׳ - פֶּרֶק 11</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/13">דברי הימים ב׳ - פֶּרֶק 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי כהכין מלכות רחבעם וכחזקתו עזב את־תורת יהוה וכל־ישׂראל עמו׃ </p>
<p id="v2"><sup><small>2</small></sup>  ויהי בשׁנה החמישׁית למלך רחבעם עלה שׁישׁק מלך־מצרים על־ירושׁלם כי מעלו ביהוה׃ </p>
<p id="v3"><sup><small>3</small></sup>  באלף ומאתים רכב ובשׁשׁים אלף פרשׁים ואין מספר לעם אשׁר־באו עמו ממצרים לובים סכיים וכושׁים׃ </p>
<p id="v4"><sup><small>4</small></sup>  וילכד את־ערי המצרות אשׁר ליהודה ויבא עד־ירושׁלם׃ </p>
<p id="v5"><sup><small>5</small></sup>  ושׁמעיה הנביא בא אל־רחבעם ושׂרי יהודה אשׁר־נאספו אל־ירושׁלם מפני שׁישׁק ויאמר להם כה־אמר יהוה אתם עזבתם אתי ואף־אני עזבתי אתכם ביד־שׁישׁק׃ </p>
<p id="v6"><sup><small>6</small></sup>  ויכנעו שׂרי־ישׂראל והמלך ויאמרו צדיק יהוה׃ </p>
<p id="v7"><sup><small>7</small></sup>  ובראות יהוה כי נכנעו היה דבר־יהוה אל־שׁמעיה לאמר נכנעו לא אשׁחיתם ונתתי להם כמעט לפליטה ולא־תתך חמתי בירושׁלם ביד־שׁישׁק׃ </p>
<p id="v8"><sup><small>8</small></sup>  כי יהיו־לו לעבדים וידעו עבודתי ועבודת ממלכות הארצות׃ </p>
<p id="v9"><sup><small>9</small></sup>  ויעל שׁישׁק מלך־מצרים על־ירושׁלם ויקח את־אצרות בית־יהוה ואת־אצרות בית המלך את־הכל לקח ויקח את־מגני הזהב אשׁר עשׂה שׁלמה׃ </p>
<p id="v10"><sup><small>10</small></sup>  ויעשׂ המלך רחבעם תחתיהם מגני נחשׁת והפקיד על־יד שׂרי הרצים השׁמרים פתח בית המלך׃ </p>
<p id="v11"><sup><small>11</small></sup>  ויהי מדי־בוא המלך בית יהוה באו הרצים ונשׂאום והשׁבום אל־תא הרצים׃ </p>
<p id="v12"><sup><small>12</small></sup>  ובהכנעו שׁב ממנו אף־יהוה ולא להשׁחית לכלה וגם ביהודה היה דברים טובים׃ </p>
<p id="v13"><sup><small>13</small></sup>  ויתחזק המלך רחבעם בירושׁלם וימלך כי בן־ארבעים ואחת שׁנה רחבעם במלכו ושׁבע עשׂרה שׁנה מלך בירושׁלם העיר אשׁר־בחר יהוה לשׂום את־שׁמו שׁם מכל שׁבטי ישׂראל ושׁם אמו נעמה העמנית׃ </p>
<p id="v14"><sup><small>14</small></sup>  ויעשׂ הרע כי לא הכין לבו לדרושׁ את־יהוה׃ </p>
<p id="v15"><sup><small>15</small></sup>  ודברי רחבעם הראשׁנים והאחרונים הלא־הם כתובים בדברי שׁמעיה הנביא ועדו החזה להתיחשׂ ומלחמות רחבעם וירבעם כל־הימים׃ </p>
<p id="v16"><sup><small>16</small></sup>  וישׁכב רחבעם עם־אבתיו ויקבר בעיר דויד וימלך אביה בנו תחתיו׃ </p>
