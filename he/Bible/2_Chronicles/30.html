<!--
title: דברי הימים ב׳ - פֶּרֶק 30
description: 
published: true
date: 2022-10-6T10:37:18Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/29">דברי הימים ב׳ - פֶּרֶק 29</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/31">דברי הימים ב׳ - פֶּרֶק 31</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁלח יחזקיהו על־כל־ישׂראל ויהודה וגם־אגרות כתב על־אפרים ומנשׁה לבוא לבית־יהוה בירושׁלם לעשׂות פסח ליהוה אלהי ישׂראל׃ </p>
<p id="v2"><sup><small>2</small></sup>  ויועץ המלך ושׂריו וכל־הקהל בירושׁלם לעשׂות הפסח בחדשׁ השׁני׃ </p>
<p id="v3"><sup><small>3</small></sup>  כי לא יכלו לעשׂתו בעת ההיא כי הכהנים לא־התקדשׁו למדי והעם לא־נאספו לירושׁלם׃ </p>
<p id="v4"><sup><small>4</small></sup>  ויישׁר הדבר בעיני המלך ובעיני כל־הקהל׃ </p>
<p id="v5"><sup><small>5</small></sup>  ויעמידו דבר להעביר קול בכל־ישׂראל מבאר־שׁבע ועד־דן לבוא לעשׂות פסח ליהוה אלהי־ישׂראל בירושׁלם כי לא לרב עשׂו ככתוב׃ </p>
<p id="v6"><sup><small>6</small></sup>  וילכו הרצים באגרות מיד המלך ושׂריו בכל־ישׂראל ויהודה וכמצות המלך לאמר בני ישׂראל שׁובו אל־יהוה אלהי אברהם יצחק וישׂראל וישׁב אל־הפליטה הנשׁארת לכם מכף מלכי אשׁור׃ </p>
<p id="v7"><sup><small>7</small></sup>  ואל־תהיו כאבותיכם וכאחיכם אשׁר מעלו ביהוה אלהי אבותיהם ויתנם לשׁמה כאשׁר אתם ראים׃ </p>
<p id="v8"><sup><small>8</small></sup>  עתה אל־תקשׁו ערפכם כאבותיכם תנו־יד ליהוה ובאו למקדשׁו אשׁר הקדישׁ לעולם ועבדו את־יהוה אלהיכם וישׁב מכם חרון אפו׃ </p>
<p id="v9"><sup><small>9</small></sup>  כי בשׁובכם על־יהוה אחיכם ובניכם לרחמים לפני שׁוביהם ולשׁוב לארץ הזאת כי־חנון ורחום יהוה אלהיכם ולא־יסיר פנים מכם אם־תשׁובו אליו׃ <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  ויהיו הרצים עברים מעיר לעיר בארץ־אפרים ומנשׁה ועד־זבלון ויהיו משׂחיקים עליהם ומלעגים בם׃ </p>
<p id="v11"><sup><small>11</small></sup>  אך־אנשׁים מאשׁר ומנשׁה ומזבלון נכנעו ויבאו לירושׁלם׃ </p>
<p id="v12"><sup><small>12</small></sup>  גם ביהודה היתה יד האלהים לתת להם לב אחד לעשׂות מצות המלך והשׂרים בדבר יהוה׃ </p>
<p id="v13"><sup><small>13</small></sup>  ויאספו ירושׁלם עם־רב לעשׂות את־חג המצות בחדשׁ השׁני קהל לרב מאד׃ </p>
<p id="v14"><sup><small>14</small></sup>  ויקמו ויסירו את־המזבחות אשׁר בירושׁלם ואת כל־המקטרות הסירו וישׁליכו לנחל קדרון׃ </p>
<p id="v15"><sup><small>15</small></sup>  וישׁחטו הפסח בארבעה עשׂר לחדשׁ השׁני והכהנים והלוים נכלמו ויתקדשׁו ויביאו עלות בית יהוה׃ </p>
<p id="v16"><sup><small>16</small></sup>  ויעמדו על־עמדם כמשׁפטם כתורת משׁה אישׁ־האלהים הכהנים זרקים את־הדם מיד הלוים׃ </p>
<p id="v17"><sup><small>17</small></sup>  כי־רבת בקהל אשׁר לא־התקדשׁו והלוים על־שׁחיטת הפסחים לכל לא טהור להקדישׁ ליהוה׃ </p>
<p id="v18"><sup><small>18</small></sup>  כי מרבית העם רבת מאפרים ומנשׁה ישׂשכר וזבלון לא הטהרו כי־אכלו את־הפסח בלא ככתוב כי התפלל יחזקיהו עליהם לאמר יהוה הטוב יכפר בעד׃ <sup id="cite3"><a href="#fn3">[3]</a></sup></p>
<p id="v19"><sup><small>19</small></sup>  כל־לבבו הכין לדרושׁ האלהים יהוה אלהי אבותיו ולא כטהרת הקדשׁ׃ </p>
<p id="v20"><sup><small>20</small></sup>  וישׁמע יהוה אל־יחזקיהו וירפא את־העם׃ </p>
<p id="v21"><sup><small>21</small></sup>  ויעשׂו בני־ישׂראל הנמצאים בירושׁלם את־חג המצות שׁבעת ימים בשׂמחה גדולה ומהללים ליהוה יום ביום הלוים והכהנים בכלי־עז ליהוה׃ </p>
<p id="v22"><sup><small>22</small></sup>  וידבר יחזקיהו על־לב כל־הלוים המשׂכילים שׂכל־טוב ליהוה ויאכלו את־המועד שׁבעת הימים מזבחים זבחי שׁלמים ומתודים ליהוה אלהי אבותיהם׃ </p>
<p id="v23"><sup><small>23</small></sup>  ויועצו כל־הקהל לעשׂות שׁבעת ימים אחרים ויעשׂו שׁבעת־ימים שׂמחה׃ </p>
<p id="v24"><sup><small>24</small></sup>  כי חזקיהו מלך־יהודה הרים לקהל אלף פרים ושׁבעת אלפים צאן והשׂרים הרימו לקהל פרים אלף וצאן עשׂרת אלפים ויתקדשׁו כהנים לרב׃ </p>
<p id="v25"><sup><small>25</small></sup>  וישׂמחו כל־קהל יהודה והכהנים והלוים וכל־הקהל הבאים מישׂראל והגרים הבאים מארץ ישׂראל והיושׁבים ביהודה׃ </p>
<p id="v26"><sup><small>26</small></sup>  ותהי שׂמחה־גדולה בירושׁלם כי מימי שׁלמה בן־דויד מלך ישׂראל לא כזאת בירושׁלם׃ </p>
<p id="v27"><sup><small>27</small></sup>  ויקמו הכהנים הלוים ויברכו את־העם וישׁמע בקולם ותבוא תפלתם למעון קדשׁו לשׁמים׃ <sup id="cite2"><a href="#fn2">[2]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/29">דברי הימים ב׳ - פֶּרֶק 29</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/31">דברי הימים ב׳ - פֶּרֶק 31</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 30:9 <i>כל רחום</i>: <a href="/he/The_Urantia_Book/142#p3_7">או 142:3.7</a>.  <i>הרחמים</i>: <a href="/he/The_Urantia_Book/131#p10_6">או 131:10.6</a>.  <i>משרד רחמים</i>: <a href="/he/The_Urantia_Book/6#p3_2">או 6:3.2</a>.  <i>אלוהים רחום</i>: <a href="/he/The_Urantia_Book/2#p5_7">או 2:5.7</a>.  <i>אלוהים מתענג ברחמים</i>: <a href="/he/The_Urantia_Book/143#p1_6">או 143:1.6</a>. </li>
  <li id="fn2"><a href="#cite2">↑</a> 30:27 <i>תפילת אדם צודק</i>: <a href="/he/The_Urantia_Book/89#p8_7">או 89:8.7</a>. </li>
  <li id="fn3"><a href="#cite3">↑</a> 30:18-19 <i>אלוהים מחפש</i>: <a href="/he/The_Urantia_Book/1#p2_3">או 1:2.3</a>. </li>
</ol>
</div>
