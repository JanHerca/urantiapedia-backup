<!--
title: דברי הימים ב׳ - פֶּרֶק 14
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/13">דברי הימים ב׳ - פֶּרֶק 13</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/15">דברי הימים ב׳ - פֶּרֶק 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויעשׂ אסא הטוב והישׁר בעיני יהוה אלהיו׃ </p>
<p id="v2"><sup><small>2</small></sup>  ויסר את־מזבחות הנכר והבמות וישׁבר את־המצבות ויגדע את־האשׁרים׃ </p>
<p id="v3"><sup><small>3</small></sup>  ויאמר ליהודה לדרושׁ את־יהוה אלהי אבותיהם ולעשׂות התורה והמצוה׃ </p>
<p id="v4"><sup><small>4</small></sup>  ויסר מכל־ערי יהודה את־הבמות ואת־החמנים ותשׁקט הממלכה לפניו׃ </p>
<p id="v5"><sup><small>5</small></sup>  ויבן ערי מצורה ביהודה כי־שׁקטה הארץ ואין־עמו מלחמה בשׁנים האלה כי־הניח יהוה לו׃ </p>
<p id="v6"><sup><small>6</small></sup>  ויאמר ליהודה נבנה את־הערים האלה ונסב חומה ומגדלים דלתים ובריחים עודנו הארץ לפנינו כי דרשׁנו את־יהוה אלהינו דרשׁנו וינח לנו מסביב ויבנו ויצליחו׃ </p>
<p id="v7"><sup><small>7</small></sup>  ויהי לאסא חיל נשׂא צנה ורמח מיהודה שׁלשׁ מאות אלף ומבנימן נשׂאי מגן ודרכי קשׁת מאתים ושׁמונים אלף כל־אלה גבורי חיל׃ </p>
<p id="v8"><sup><small>8</small></sup>  ויצא אליהם זרח הכושׁי בחיל אלף אלפים ומרכבות שׁלשׁ מאות ויבא עד־מרשׁה׃ </p>
<p id="v9"><sup><small>9</small></sup>  ויצא אסא לפניו ויערכו מלחמה בגיא צפתה למרשׁה׃ </p>
<p id="v10"><sup><small>10</small></sup>  ויקרא אסא אל־יהוה אלהיו ויאמר יהוה אין־עמך לעזור בין רב לאין כח עזרנו יהוה אלהינו כי־עליך נשׁענו ובשׁמך באנו על־ההמון הזה יהוה אלהינו אתה אל־יעצר עמך אנושׁ׃ </p>
<p id="v11"><sup><small>11</small></sup>  ויגף יהוה את־הכושׁים לפני אסא ולפני יהודה וינסו הכושׁים׃ </p>
<p id="v12"><sup><small>12</small></sup>  וירדפם אסא והעם אשׁר־עמו עד־לגרר ויפל מכושׁים לאין להם מחיה כי־נשׁברו לפני־יהוה ולפני מחנהו וישׂאו שׁלל הרבה מאד׃ </p>
<p id="v13"><sup><small>13</small></sup>  ויכו את כל־הערים סביבות גרר כי־היה פחד־יהוה עליהם ויבזו את־כל־הערים כי־בזה רבה היתה בהם׃ </p>
<p id="v14"><sup><small>14</small></sup>  וגם־אהלי מקנה הכו וישׁבו צאן לרב וגמלים וישׁבו ירושׁלם׃ </p>
