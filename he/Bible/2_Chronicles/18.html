<!--
title: דברי הימים ב׳ - פֶּרֶק 18
description: 
published: true
date: 2023-11-8T20:31:8Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/17">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 17</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/19">
          <span class="pr-2">דברי הימים ב׳ - פֶּרֶק 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי ליהושׁפט עשׁר וכבוד לרב ויתחתן לאחאב׃ </p>
<p id="v2"><sup><small>2</small></sup>  וירד לקץ שׁנים אל־אחאב לשׁמרון ויזבח־לו אחאב צאן ובקר לרב ולעם אשׁר עמו ויסיתהו לעלות אל־רמות גלעד׃ </p>
<p id="v3"><sup><small>3</small></sup>  ויאמר אחאב מלך־ישׂראל אל־יהושׁפט מלך יהודה התלך עמי רמת גלעד ויאמר לו כמוני כמוך וכעמך עמי ועמך במלחמה׃ </p>
<p id="v4"><sup><small>4</small></sup>  ויאמר יהושׁפט אל־מלך ישׂראל דרשׁ־נא כיום את־דבר יהוה׃ </p>
<p id="v5"><sup><small>5</small></sup>  ויקבץ מלך־ישׂראל את־הנבאים ארבע מאות אישׁ ויאמר אלהם הנלך אל־רמת גלעד למלחמה אם־אחדל ויאמרו עלה ויתן האלהים ביד המלך׃ </p>
<p id="v6"><sup><small>6</small></sup>  ויאמר יהושׁפט האין פה נביא ליהוה עוד ונדרשׁה מאתו׃ <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  ויאמר מלך־ישׂראל אל־יהושׁפט עוד אישׁ־אחד לדרושׁ את־יהוה מאתו ואני שׂנאתיהו כי־איננו מתנבא עלי לטובה כי כל־ימיו לרעה הוא מיכיהו בן־ימלא ויאמר יהושׁפט אל־יאמר המלך כן׃ </p>
<p id="v8"><sup><small>8</small></sup>  ויקרא מלך ישׂראל אל־סריס אחד ויאמר מהר מיכהו בן־ימלא׃ </p>
<p id="v9"><sup><small>9</small></sup>  ומלך ישׂראל ויהושׁפט מלך־יהודה יושׁבים אישׁ על־כסאו מלבשׁים בגדים וישׁבים בגרן פתח שׁער שׁמרון וכל־הנביאים מתנבאים לפניהם׃ </p>
<p id="v10"><sup><small>10</small></sup>  ויעשׂ לו צדקיהו בן־כנענה קרני ברזל ויאמר כה־אמר יהוה באלה תנגח את־ארם עד־כלותם׃ </p>
<p id="v11"><sup><small>11</small></sup>  וכל־הנבאים נבאים כן לאמר עלה רמת גלעד והצלח ונתן יהוה ביד המלך׃ </p>
<p id="v12"><sup><small>12</small></sup>  והמלאך אשׁר־הלך לקרא למיכיהו דבר אליו לאמר הנה דברי הנבאים פה־אחד טוב אל־המלך ויהי־נא דברך כאחד מהם ודברת טוב׃ </p>
<p id="v13"><sup><small>13</small></sup>  ויאמר מיכיהו חי־יהוה כי את־אשׁר־יאמר אלהי אתו אדבר׃ </p>
<p id="v14"><sup><small>14</small></sup>  ויבא אל־המלך ויאמר המלך אליו מיכה הנלך אל־רמת גלעד למלחמה אם־אחדל ויאמר עלו והצליחו וינתנו בידכם׃ </p>
<p id="v15"><sup><small>15</small></sup>  ויאמר אליו המלך עד־כמה פעמים אני משׁביעך אשׁר לא־תדבר אלי רק־אמת בשׁם יהוה׃ </p>
<p id="v16"><sup><small>16</small></sup>  ויאמר ראיתי את־כל־ישׂראל נפוצים על־ההרים כצאן אשׁר אין־להן רעה ויאמר יהוה לא־אדנים לאלה ישׁובו אישׁ־לביתו בשׁלום׃ </p>
<p id="v17"><sup><small>17</small></sup>  ויאמר מלך־ישׂראל אל־יהושׁפט הלא אמרתי אליך לא־יתנבא עלי טוב כי אם־לרע׃ </p>
<p id="v18"><sup><small>18</small></sup>  ויאמר לכן שׁמעו דבר־יהוה ראיתי את־יהוה יושׁב על־כסאו וכל־צבא השׁמים עמדים על־ימינו ושׂמאלו׃ </p>
<p id="v19"><sup><small>19</small></sup>  ויאמר יהוה מי יפתה את־אחאב מלך־ישׂראל ויעל ויפל ברמות גלעד ויאמר זה אמר ככה וזה אמר ככה׃ </p>
<p id="v20"><sup><small>20</small></sup>  ויצא הרוח ויעמד לפני יהוה ויאמר אני אפתנו ויאמר יהוה אליו במה׃ </p>
<p id="v21"><sup><small>21</small></sup>  ויאמר אצא והייתי לרוח שׁקר בפי כל־נביאיו ויאמר תפתה וגם־תוכל צא ועשׂה־כן׃ </p>
<p id="v22"><sup><small>22</small></sup>  ועתה הנה נתן יהוה רוח שׁקר בפי נביאיך אלה ויהוה דבר עליך רעה׃ </p>
<p id="v23"><sup><small>23</small></sup>  ויגשׁ צדקיהו בן־כנענה ויך את־מיכיהו על־הלחי ויאמר אי זה הדרך עבר רוח־יהוה מאתי לדבר אתך׃ </p>
<p id="v24"><sup><small>24</small></sup>  ויאמר מיכיהו הנך ראה ביום ההוא אשׁר תבוא חדר בחדר להחבא׃ </p>
<p id="v25"><sup><small>25</small></sup>  ויאמר מלך ישׂראל קחו את־מיכיהו והשׁיבהו אל־אמון שׂר־העיר ואל־יואשׁ בן־המלך׃ </p>
<p id="v26"><sup><small>26</small></sup>  ואמרתם כה אמר המלך שׂימו זה בית הכלא והאכלהו לחם לחץ ומים לחץ עד שׁובי בשׁלום׃ </p>
<p id="v27"><sup><small>27</small></sup>  ויאמר מיכיהו אם־שׁוב תשׁוב בשׁלום לא־דבר יהוה בי ויאמר שׁמעו עמים כלם׃ </p>
<p id="v28"><sup><small>28</small></sup>  ויעל מלך־ישׂראל ויהושׁפט מלך־יהודה אל־רמת גלעד׃ </p>
<p id="v29"><sup><small>29</small></sup>  ויאמר מלך ישׂראל אל־יהושׁפט התחפשׂ ובוא במלחמה ואתה לבשׁ בגדיך ויתחפשׂ מלך ישׂראל ויבאו במלחמה׃ </p>
<p id="v30"><sup><small>30</small></sup>  ומלך ארם צוה את־שׂרי הרכב אשׁר־לו לאמר לא תלחמו את־הקטן את־הגדול כי אם־את־מלך ישׂראל לבדו׃ </p>
<p id="v31"><sup><small>31</small></sup>  ויהי כראות שׂרי הרכב את־יהושׁפט והמה אמרו מלך ישׂראל הוא ויסבו עליו להלחם ויזעק יהושׁפט ויהוה עזרו ויסיתם אלהים ממנו׃ </p>
<p id="v32"><sup><small>32</small></sup>  ויהי כראות שׂרי הרכב כי לא־היה מלך ישׂראל וישׁבו מאחריו׃ </p>
<p id="v33"><sup><small>33</small></sup>  ואישׁ משׁך בקשׁת לתמו ויך את־מלך ישׂראל בין הדבקים ובין השׁרין ויאמר לרכב הפך ידיך והוצאתני מן־המחנה כי החליתי׃ </p>
<p id="v34"><sup><small>34</small></sup>  ותעל המלחמה ביום ההוא ומלך ישׂראל היה מעמיד במרכבה נכח ארם עד־הערב וימת לעת בוא השׁמשׁ׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Chronicles/17">
          <span class="mdi mdi-arrow-left-drop-circle"></span><span class="pl-2">דברי הימים ב׳ - פֶּרֶק 17</span>
        </a>
        </td>
        <td>
        <a href="/he/Bible/2_Chronicles/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Chronicles/19">
          <span class="pr-2">דברי הימים ב׳ - פֶּרֶק 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 18:6-8 <i>מיכיה</i>: <a href="/he/The_Urantia_Book/97#p2_2">או 97:2.2</a>. </li>
</ol>
</div>
