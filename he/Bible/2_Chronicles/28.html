<!--
title: דברי הימים ב׳ - פֶּרֶק 28
description: 
published: true
date: 2022-10-6T10:37:18Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/27">דברי הימים ב׳ - פֶּרֶק 27</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/29">דברי הימים ב׳ - פֶּרֶק 29</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בן־עשׂרים שׁנה אחז במלכו ושׁשׁ־עשׂרה שׁנה מלך בירושׁלם ולא־עשׂה הישׁר בעיני יהוה כדויד אביו׃ </p>
<p id="v2"><sup><small>2</small></sup>  וילך בדרכי מלכי ישׂראל וגם מסכות עשׂה לבעלים׃ </p>
<p id="v3"><sup><small>3</small></sup>  והוא הקטיר בגיא בן־הנם ויבער את־בניו באשׁ כתעבות הגוים אשׁר הרישׁ יהוה מפני בני ישׂראל׃ </p>
<p id="v4"><sup><small>4</small></sup>  ויזבח ויקטר בבמות ועל־הגבעות ותחת כל־עץ רענן׃ </p>
<p id="v5"><sup><small>5</small></sup>  ויתנהו יהוה אלהיו ביד מלך ארם ויכו־בו וישׁבו ממנו שׁביה גדולה ויביאו דרמשׂק וגם ביד־מלך ישׂראל נתן ויך־בו מכה גדולה׃ </p>
<p id="v6"><sup><small>6</small></sup>  ויהרג פקח בן־רמליהו ביהודה מאה ועשׂרים אלף ביום אחד הכל בני־חיל בעזבם את־יהוה אלהי אבותם׃ </p>
<p id="v7"><sup><small>7</small></sup>  ויהרג זכרי גבור אפרים את־מעשׂיהו בן־המלך ואת־עזריקם נגיד הבית ואת־אלקנה משׁנה המלך׃ </p>
<p id="v8"><sup><small>8</small></sup>  וישׁבו בני־ישׂראל מאחיהם מאתים אלף נשׁים בנים ובנות וגם־שׁלל רב בזזו מהם ויביאו את־השׁלל לשׁמרון׃ </p>
<p id="v9"><sup><small>9</small></sup>  ושׁם היה נביא ליהוה עדד שׁמו ויצא לפני הצבא הבא לשׁמרון ויאמר להם הנה בחמת יהוה אלהי־אבותיכם על־יהודה נתנם בידכם ותהרגו־בם בזעף עד לשׁמים הגיע׃ </p>
<p id="v10"><sup><small>10</small></sup>  ועתה בני־יהודה וירושׁלם אתם אמרים לכבשׁ לעבדים ולשׁפחות לכם הלא רק־אתם עמכם אשׁמות ליהוה אלהיכם׃ </p>
<p id="v11"><sup><small>11</small></sup>  ועתה שׁמעוני והשׁיבו השׁביה אשׁר שׁביתם מאחיכם כי חרון אף־יהוה עליכם׃ </p>
<p id="v12"><sup><small>12</small></sup>  ויקמו אנשׁים מראשׁי בני־אפרים עזריהו בן־יהוחנן ברכיהו בן־משׁלמות ויחזקיהו בן־שׁלם ועמשׂא בן־חדלי על־הבאים מן־הצבא׃ </p>
<p id="v13"><sup><small>13</small></sup>  ויאמרו להם לא־תביאו את־השׁביה הנה כי לאשׁמת יהוה עלינו אתם אמרים להסיף על־חטאתינו ועל־אשׁמתינו כי־רבה אשׁמה לנו וחרון אף על־ישׂראל׃ </p>
<p id="v14"><sup><small>14</small></sup>  ויעזב החלוץ את־השׁביה ואת־הבזה לפני השׂרים וכל־הקהל׃ </p>
<p id="v15"><sup><small>15</small></sup>  ויקמו האנשׁים אשׁר־נקבו בשׁמות ויחזיקו בשׁביה וכל־מערמיהם הלבישׁו מן־השׁלל וילבשׁום וינעלום ויאכלום וישׁקום ויסכום וינהלום בחמרים לכל־כושׁל ויביאום ירחו עיר־התמרים אצל אחיהם וישׁובו שׁמרון׃ </p>
<p id="v16"><sup><small>16</small></sup>  בעת ההיא שׁלח המלך אחז על־מלכי אשׁור לעזר לו׃ </p>
<p id="v17"><sup><small>17</small></sup>  ועוד אדומים באו ויכו ביהודה וישׁבו־שׁבי׃ </p>
<p id="v18"><sup><small>18</small></sup>  ופלשׁתים פשׁטו בערי השׁפלה והנגב ליהודה וילכדו את־בית־שׁמשׁ ואת־אילון ואת־הגדרות ואת־שׂוכו ובנותיה ואת־תמנה ובנותיה ואת־גמזו ואת־בנתיה וישׁבו שׁם׃ </p>
<p id="v19"><sup><small>19</small></sup>  כי־הכניע יהוה את־יהודה בעבור אחז מלך־ישׂראל כי הפריע ביהודה ומעול מעל ביהוה׃ </p>
<p id="v20"><sup><small>20</small></sup>  ויבא עליו תלגת פלנאסר מלך אשׁור ויצר לו ולא חזקו׃ </p>
<p id="v21"><sup><small>21</small></sup>  כי־חלק אחז את־בית יהוה ואת־בית המלך והשׂרים ויתן למלך אשׁור ולא לעזרה לו׃ </p>
<p id="v22"><sup><small>22</small></sup>  ובעת הצר לו ויוסף למעול ביהוה הוא המלך אחז׃ </p>
<p id="v23"><sup><small>23</small></sup>  ויזבח לאלהי דרמשׂק המכים בו ויאמר כי אלהי מלכי־ארם הם מעזרים אותם להם אזבח ויעזרוני והם היו־לו להכשׁילו ולכל־ישׂראל׃ </p>
<p id="v24"><sup><small>24</small></sup>  ויאסף אחז את־כלי בית־האלהים ויקצץ את־כלי בית־האלהים ויסגר את־דלתות בית־יהוה ויעשׂ לו מזבחות בכל־פנה בירושׁלם׃ </p>
<p id="v25"><sup><small>25</small></sup>  ובכל־עיר ועיר ליהודה עשׂה במות לקטר לאלהים אחרים ויכעס את־יהוה אלהי אבתיו׃ </p>
<p id="v26"><sup><small>26</small></sup>  ויתר דבריו וכל־דרכיו הראשׁנים והאחרונים הנם כתובים על־ספר מלכי־יהודה וישׂראל׃ </p>
<p id="v27"><sup><small>27</small></sup>  וישׁכב אחז עם־אבתיו ויקברהו בעיר בירושׁלם כי לא הביאהו לקברי מלכי ישׂראל וימלך יחזקיהו בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/27">דברי הימים ב׳ - פֶּרֶק 27</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/29">דברי הימים ב׳ - פֶּרֶק 29</a></td>
      </tr>
    </tbody>
  </table>
</figure>
