<!--
title: דברי הימים ב׳ - פֶּרֶק 31
description: 
published: true
date: 2022-10-6T10:37:18Z
tags: bible, bible—2 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/30">דברי הימים ב׳ - פֶּרֶק 30</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/32">דברי הימים ב׳ - פֶּרֶק 32</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וככלות כל־זאת יצאו כל־ישׂראל הנמצאים לערי יהודה וישׁברו המצבות ויגדעו האשׁרים וינתצו את־הבמות ואת־המזבחת מכל־יהודה ובנימן ובאפרים ומנשׁה עד־לכלה וישׁובו כל־בני ישׂראל אישׁ לאחזתו לעריהם׃ </p>
<p id="v2"><sup><small>2</small></sup>  ויעמד יחזקיהו את־מחלקות הכהנים והלוים על־מחלקותם אישׁ כפי עבדתו לכהנים וללוים לעלה ולשׁלמים לשׁרת ולהדות ולהלל בשׁערי מחנות יהוה׃ </p>
<p id="v3"><sup><small>3</small></sup>  ומנת המלך מן־רכושׁו לעלות לעלות הבקר והערב והעלות לשׁבתות ולחדשׁים ולמעדים ככתוב בתורת יהוה׃ </p>
<p id="v4"><sup><small>4</small></sup>  ויאמר לעם ליושׁבי ירושׁלם לתת מנת הכהנים והלוים למען יחזקו בתורת יהוה׃ </p>
<p id="v5"><sup><small>5</small></sup>  וכפרץ הדבר הרבו בני־ישׂראל ראשׁית דגן תירושׁ ויצהר ודבשׁ וכל תבואת שׂדה ומעשׂר הכל לרב הביאו׃ <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  ובני ישׂראל ויהודה היושׁבים בערי יהודה גם־הם מעשׂר בקר וצאן ומעשׂר קדשׁים המקדשׁים ליהוה אלהיהם הביאו ויתנו ערמות ערמות׃ </p>
<p id="v7"><sup><small>7</small></sup>  בחדשׁ השׁלשׁי החלו הערמות ליסוד ובחדשׁ השׁביעי כלו׃ </p>
<p id="v8"><sup><small>8</small></sup>  ויבאו יחזקיהו והשׂרים ויראו את־הערמות ויברכו את־יהוה ואת עמו ישׂראל׃ </p>
<p id="v9"><sup><small>9</small></sup>  וידרשׁ יחזקיהו על־הכהנים והלוים על־הערמות׃ </p>
<p id="v10"><sup><small>10</small></sup>  ויאמר אליו עזריהו הכהן הראשׁ לבית צדוק ויאמר מהחל התרומה לביא בית־יהוה אכול ושׂבוע והותר עד־לרוב כי יהוה ברך את־עמו והנותר את־ההמון הזה׃ </p>
<p id="v11"><sup><small>11</small></sup>  ויאמר יחזקיהו להכין לשׁכות בבית יהוה ויכינו׃ </p>
<p id="v12"><sup><small>12</small></sup>  ויביאו את־התרומה והמעשׂר והקדשׁים באמונה ועליהם נגיד כונניהו הלוי ושׁמעי אחיהו משׁנה׃ </p>
<p id="v13"><sup><small>13</small></sup>  ויחיאל ועזזיהו ונחת ועשׂהאל וירימות ויוזבד ואליאל ויסמכיהו ומחת ובניהו פקידים מיד כונניהו ושׁמעי אחיו במפקד יחזקיהו המלך ועזריהו נגיד בית־האלהים׃ </p>
<p id="v14"><sup><small>14</small></sup>  וקורא בן־ימנה הלוי השׁוער למזרחה על נדבות האלהים לתת תרומת יהוה וקדשׁי הקדשׁים׃ </p>
<p id="v15"><sup><small>15</small></sup>  ועל־ידו עדן ומנימן וישׁוע ושׁמעיהו אמריהו ושׁכניהו בערי הכהנים באמונה לתת לאחיהם במחלקות כגדול כקטן׃ </p>
<p id="v16"><sup><small>16</small></sup>  מלבד התיחשׂם לזכרים מבן שׁלושׁ שׁנים ולמעלה לכל־הבא לבית־יהוה לדבר־יום ביומו לעבודתם במשׁמרותם כמחלקותיהם׃ </p>
<p id="v17"><sup><small>17</small></sup>  ואת התיחשׂ הכהנים לבית אבותיהם והלוים מבן עשׂרים שׁנה ולמעלה במשׁמרותיהם במחלקותיהם׃ </p>
<p id="v18"><sup><small>18</small></sup>  ולהתיחשׂ בכל־טפם נשׁיהם ובניהם ובנותיהם לכל־קהל כי באמונתם יתקדשׁו־קדשׁ׃ </p>
<p id="v19"><sup><small>19</small></sup>  ולבני אהרן הכהנים בשׂדי מגרשׁ עריהם בכל־עיר ועיר אנשׁים אשׁר נקבו בשׁמות לתת מנות לכל־זכר בכהנים ולכל־התיחשׂ בלוים׃ </p>
<p id="v20"><sup><small>20</small></sup>  ויעשׂ כזאת יחזקיהו בכל־יהודה ויעשׂ הטוב והישׁר והאמת לפני יהוה אלהיו׃ </p>
<p id="v21"><sup><small>21</small></sup>  ובכל־מעשׂה אשׁר־החל בעבודת בית־האלהים ובתורה ובמצוה לדרשׁ לאלהיו בכל־לבבו עשׂה והצליח׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Chronicles/30">דברי הימים ב׳ - פֶּרֶק 30</a></td>
        <td><a href="/he/Bible/2_Chronicles/Index">אינדקס</a></td>
        <td><a href="/he/Bible/2_Chronicles/32">דברי הימים ב׳ - פֶּרֶק 32</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 31:5-6,12 <i>מערכת מעשר</i>: <a href="/he/The_Urantia_Book/93#p3_1">או 93:3.1</a>. </li>
</ol>
</div>
