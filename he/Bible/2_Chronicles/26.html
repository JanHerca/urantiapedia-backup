<!--
title: דברי הימים ב׳ - פֶּרֶק 26
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Chronicles/25">דברי הימים ב׳ - פֶּרֶק 25</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Chronicles/27">דברי הימים ב׳ - פֶּרֶק 27</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויקחו כל־עם יהודה את־עזיהו והוא בן־שׁשׁ עשׂרה שׁנה וימליכו אתו תחת אביו אמציהו׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  הוא בנה את־אילות וישׁיבה ליהודה אחרי שׁכב־המלך עם־אבתיו׃ </p>
<p id="v3"><sup><small>3</small></sup>  בן־שׁשׁ עשׂרה שׁנה עזיהו במלכו וחמשׁים ושׁתים שׁנה מלך בירושׁלם ושׁם אמו יכיליה מן־ירושׁלם׃ </p>
<p id="v4"><sup><small>4</small></sup>  ויעשׂ הישׁר בעיני יהוה ככל אשׁר־עשׂה אמציהו אביו׃ </p>
<p id="v5"><sup><small>5</small></sup>  ויהי לדרשׁ אלהים בימי זכריהו המבין בראת האלהים ובימי דרשׁו את־יהוה הצליחו האלהים׃ </p>
<p id="v6"><sup><small>6</small></sup>  ויצא וילחם בפלשׁתים ויפרץ את־חומת גת ואת חומת יבנה ואת חומת אשׁדוד ויבנה ערים באשׁדוד ובפלשׁתים׃ </p>
<p id="v7"><sup><small>7</small></sup>  ויעזרהו האלהים על־פלשׁתים ועל־הערביים הישׁבים בגור־בעל והמעונים׃ </p>
<p id="v8"><sup><small>8</small></sup>  ויתנו העמונים מנחה לעזיהו וילך שׁמו עד־לבוא מצרים כי החזיק עד־למעלה׃ </p>
<p id="v9"><sup><small>9</small></sup>  ויבן עזיהו מגדלים בירושׁלם על־שׁער הפנה ועל־שׁער הגיא ועל־המקצוע ויחזקם׃ </p>
<p id="v10"><sup><small>10</small></sup>  ויבן מגדלים במדבר ויחצב ברות רבים כי מקנה־רב היה לו ובשׁפלה ובמישׁור אכרים וכרמים בהרים ובכרמל כי־אהב אדמה היה׃ </p>
<p id="v11"><sup><small>11</small></sup>  ויהי לעזיהו חיל עשׂה מלחמה יוצאי צבא לגדוד במספר פקדתם ביד יעואל הסופר ומעשׂיהו השׁוטר על יד־חנניהו משׂרי המלך׃ </p>
<p id="v12"><sup><small>12</small></sup>  כל מספר ראשׁי האבות לגבורי חיל אלפים ושׁשׁ מאות׃ </p>
<p id="v13"><sup><small>13</small></sup>  ועל־ידם חיל צבא שׁלשׁ מאות אלף ושׁבעת אלפים וחמשׁ מאות עושׂי מלחמה בכח חיל לעזר למלך על־האויב׃ </p>
<p id="v14"><sup><small>14</small></sup>  ויכן להם עזיהו לכל־הצבא מגנים ורמחים וכובעים ושׁרינות וקשׁתות ולאבני קלעים׃ </p>
<p id="v15"><sup><small>15</small></sup>  ויעשׂ בירושׁלם חשׁבנות מחשׁבת חושׁב להיות על־המגדלים ועל־הפנות לירוא בחצים ובאבנים גדלות ויצא שׁמו עד־למרחוק כי־הפליא להעזר עד כי־חזק׃ </p>
<p id="v16"><sup><small>16</small></sup>  וכחזקתו גבה לבו עד־להשׁחית וימעל ביהוה אלהיו ויבא אל־היכל יהוה להקטיר על־מזבח הקטרת׃ </p>
<p id="v17"><sup><small>17</small></sup>  ויבא אחריו עזריהו הכהן ועמו כהנים ליהוה שׁמונים בני־חיל׃ </p>
<p id="v18"><sup><small>18</small></sup>  ויעמדו על־עזיהו המלך ויאמרו לו לא־לך עזיהו להקטיר ליהוה כי לכהנים בני־אהרן המקדשׁים להקטיר צא מן־המקדשׁ כי מעלת ולא־לך לכבוד מיהוה אלהים׃ </p>
<p id="v19"><sup><small>19</small></sup>  ויזעף עזיהו ובידו מקטרת להקטיר ובזעפו עם־הכהנים והצרעת זרחה במצחו לפני הכהנים בבית יהוה מעל למזבח הקטרת׃ </p>
<p id="v20"><sup><small>20</small></sup>  ויפן אליו עזריהו כהן הראשׁ וכל־הכהנים והנה־הוא מצרע במצחו ויבהלוהו משׁם וגם־הוא נדחף לצאת כי נגעו יהוה׃ </p>
<p id="v21"><sup><small>21</small></sup>  ויהי עזיהו המלך מצרע עד־יום מותו וישׁב בית החפשׁות מצרע כי נגזר מבית יהוה ויותם בנו על־בית המלך שׁופט את־עם הארץ׃ </p>
<p id="v22"><sup><small>22</small></sup>  ויתר דברי עזיהו הראשׁנים והאחרנים כתב ישׁעיהו בן־אמוץ הנביא׃ </p>
<p id="v23"><sup><small>23</small></sup>  וישׁכב עזיהו עם־אבתיו ויקברו אתו עם־אבתיו בשׂדה הקבורה אשׁר למלכים כי אמרו מצורע הוא וימלך יותם בנו תחתיו׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 26:1 <i>עוזיהו המלך</i>: <a href="/he/The_Urantia_Book/97#p9_22">או 97:9.22</a>. </li>
</ol>
</div>
