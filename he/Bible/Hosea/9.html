<!--
title: הושע - פֶּרֶק 9
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Hosea/8">הושע - פֶּרֶק 8</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Hosea/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Hosea/10">הושע - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אל־תשׂמח ישׂראל אל־גיל כעמים כי זנית מעל אלהיך אהבת אתנן על כל־גרנות דגן׃ </p>
<p id="v2"><sup><small>2</small></sup>  גרן ויקב לא ירעם ותירושׁ יכחשׁ בה׃ </p>
<p id="v3"><sup><small>3</small></sup>  לא ישׁבו בארץ יהוה ושׁב אפרים מצרים ובאשׁור טמא יאכלו׃ </p>
<p id="v4"><sup><small>4</small></sup>  לא־יסכו ליהוה יין ולא יערבו־לו זבחיהם כלחם אונים להם כל־אכליו יטמאו כי־לחמם לנפשׁם לא יבוא בית יהוה׃ </p>
<p id="v5"><sup><small>5</small></sup>  מה־תעשׂו ליום מועד וליום חג־יהוה׃ </p>
<p id="v6"><sup><small>6</small></sup>  כי־הנה הלכו משׁד מצרים תקבצם מף תקברם מחמד לכספם קמושׂ יירשׁם חוח באהליהם׃ </p>
<p id="v7"><sup><small>7</small></sup>  באו ימי הפקדה באו ימי השׁלם ידעו ישׂראל אויל הנביא משׁגע אישׁ הרוח על רב עונך ורבה משׂטמה׃ </p>
<p id="v8"><sup><small>8</small></sup>  צפה אפרים עם־אלהי נביא פח יקושׁ על־כל־דרכיו משׂטמה בבית אלהיו׃ </p>
<p id="v9"><sup><small>9</small></sup>  העמיקו־שׁחתו כימי הגבעה יזכור עונם יפקוד חטאותם׃ </p>
<p id="v10"><sup><small>10</small></sup>  כענבים במדבר מצאתי ישׂראל כבכורה בתאנה בראשׁיתה ראיתי אבותיכם המה באו בעל־פעור וינזרו לבשׁת ויהיו שׁקוצים כאהבם׃ </p>
<p id="v11"><sup><small>11</small></sup>  אפרים כעוף יתעופף כבודם מלדה ומבטן ומהריון׃ </p>
<p id="v12"><sup><small>12</small></sup>  כי אם־יגדלו את־בניהם ושׁכלתים מאדם כי־גם־אוי להם בשׂורי מהם׃ </p>
<p id="v13"><sup><small>13</small></sup>  אפרים כאשׁר־ראיתי לצור שׁתולה בנוה ואפרים להוציא אל־הרג בניו׃ </p>
<p id="v14"><sup><small>14</small></sup>  תן־להם יהוה מה־תתן תן־להם רחם משׁכיל ושׁדים צמקים׃ </p>
<p id="v15"><sup><small>15</small></sup>  כל־רעתם בגלגל כי־שׁם שׂנאתים על רע מעלליהם מביתי אגרשׁם לא אוסף אהבתם כל־שׂריהם סררים׃ </p>
<p id="v16"><sup><small>16</small></sup>  הכה אפרים שׁרשׁם יבשׁ פרי בלי־יעשׁון גם כי ילדון והמתי מחמדי בטנם׃ </p>
<p id="v17"><sup><small>17</small></sup>  ימאסם אלהי כי לא שׁמעו לו ויהיו נדדים בגוים׃ </p>
