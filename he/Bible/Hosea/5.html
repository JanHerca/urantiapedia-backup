<!--
title: הושע - פֶּרֶק 5
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Hosea/4">הושע - פֶּרֶק 4</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Hosea/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Hosea/6">הושע - פֶּרֶק 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  שׁמעו־זאת הכהנים והקשׁיבו בית ישׂראל ובית המלך האזינו כי לכם המשׁפט כי־פח הייתם למצפה ורשׁת פרושׂה על־תבור׃ </p>
<p id="v2"><sup><small>2</small></sup>  ושׁחטה שׂטים העמיקו ואני מוסר לכלם׃ </p>
<p id="v3"><sup><small>3</small></sup>  אני ידעתי אפרים וישׂראל לא־נכחד ממני כי עתה הזנית אפרים נטמא ישׂראל׃ </p>
<p id="v4"><sup><small>4</small></sup>  לא יתנו מעלליהם לשׁוב אל־אלהיהם כי רוח זנונים בקרבם ואת־יהוה לא ידעו׃ </p>
<p id="v5"><sup><small>5</small></sup>  וענה גאון־ישׂראל בפניו וישׂראל ואפרים יכשׁלו בעונם כשׁל גם־יהודה עמם׃ </p>
<p id="v6"><sup><small>6</small></sup>  בצאנם ובבקרם ילכו לבקשׁ את־יהוה ולא ימצאו חלץ מהם׃ </p>
<p id="v7"><sup><small>7</small></sup>  ביהוה בגדו כי־בנים זרים ילדו עתה יאכלם חדשׁ את־חלקיהם׃ </p>
<p id="v8"><sup><small>8</small></sup>  תקעו שׁופר בגבעה חצצרה ברמה הריעו בית און אחריך בנימין׃ </p>
<p id="v9"><sup><small>9</small></sup>  אפרים לשׁמה תהיה ביום תוכחה בשׁבטי ישׂראל הודעתי נאמנה׃ </p>
<p id="v10"><sup><small>10</small></sup>  היו שׂרי יהודה כמסיגי גבול עליהם אשׁפוך כמים עברתי׃ </p>
<p id="v11"><sup><small>11</small></sup>  עשׁוק אפרים רצוץ משׁפט כי הואיל הלך אחרי־צו׃ </p>
<p id="v12"><sup><small>12</small></sup>  ואני כעשׁ לאפרים וכרקב לבית יהודה׃ </p>
<p id="v13"><sup><small>13</small></sup>  וירא אפרים את־חליו ויהודה את־מזרו וילך אפרים אל־אשׁור וישׁלח אל־מלך ירב והוא לא יוכל לרפא לכם ולא־יגהה מכם מזור׃ </p>
<p id="v14"><sup><small>14</small></sup>  כי אנכי כשׁחל לאפרים וככפיר לבית יהודה אני אני אטרף ואלך אשׂא ואין מציל׃ </p>
<p id="v15"><sup><small>15</small></sup>  אלך אשׁובה אל־מקומי עד אשׁר־יאשׁמו ובקשׁו פני בצר להם ישׁחרנני׃ </p>
