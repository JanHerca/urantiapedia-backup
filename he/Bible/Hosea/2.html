<!--
title: הושע - פֶּרֶק 2
description: 
published: true
date: 2023-11-8T20:31:8Z
tags: bible, bible—hosea
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Hosea/1">
          <span class="mdi mdi-arrow-left-drop-circle"></span><span class="pl-2">הושע - פֶּרֶק 1</span>
        </a>
        </td>
        <td>
        <a href="/he/Bible/Hosea/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Hosea/3">
          <span class="pr-2">הושע - פֶּרֶק 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  והיה מספר בני־ישׂראל כחול הים אשׁר לא־ימד ולא יספר והיה במקום אשׁר־יאמר להם לא־עמי אתם יאמר להם בני אל־חי׃ </p>
<p id="v2"><sup><small>2</small></sup>  ונקבצו בני־יהודה ובני־ישׂראל יחדו ושׂמו להם ראשׁ אחד ועלו מן־הארץ כי גדול יום יזרעאל׃ </p>
<p id="v3"><sup><small>3</small></sup>  אמרו לאחיכם עמי ולאחותיכם רחמה׃ </p>
<p id="v4"><sup><small>4</small></sup>  ריבו באמכם ריבו כי־היא לא אשׁתי ואנכי לא אישׁה ותסר זנוניה מפניה ונאפופיה מבין שׁדיה׃ </p>
<p id="v5"><sup><small>5</small></sup>  פן־אפשׁיטנה ערמה והצגתיה כיום הולדה ושׂמתיה כמדבר ושׁתה כארץ ציה והמתיה בצמא׃ </p>
<p id="v6"><sup><small>6</small></sup>  ואת־בניה לא ארחם כי־בני זנונים המה׃ </p>
<p id="v7"><sup><small>7</small></sup>  כי זנתה אמם הבישׁה הורתם כי אמרה אלכה אחרי מאהבי נתני לחמי ומימי צמרי ופשׁתי שׁמני ושׁקויי׃ </p>
<p id="v8"><sup><small>8</small></sup>  לכן הנני־שׂך את־דרכך בסירים וגדרתי את־גדרה ונתיבותיה לא תמצא׃ </p>
<p id="v9"><sup><small>9</small></sup>  ורדפה את־מאהביה ולא־תשׂיג אתם ובקשׁתם ולא תמצא ואמרה אלכה ואשׁובה אל־אישׁי הראשׁון כי טוב לי אז מעתה׃ </p>
<p id="v10"><sup><small>10</small></sup>  והיא לא ידעה כי אנכי נתתי לה הדגן והתירושׁ והיצהר וכסף הרביתי לה וזהב עשׂו לבעל׃ </p>
<p id="v11"><sup><small>11</small></sup>  לכן אשׁוב ולקחתי דגני בעתו ותירושׁי במועדו והצלתי צמרי ופשׁתי לכסות את־ערותה׃ </p>
<p id="v12"><sup><small>12</small></sup>  ועתה אגלה את־נבלתה לעיני מאהביה ואישׁ לא־יצילנה מידי׃ </p>
<p id="v13"><sup><small>13</small></sup>  והשׁבתי כל־משׂושׂה חגה חדשׁה ושׁבתה וכל מועדה׃ </p>
<p id="v14"><sup><small>14</small></sup>  והשׁמתי גפנה ותאנתה אשׁר אמרה אתנה המה לי אשׁר נתנו־לי מאהבי ושׂמתים ליער ואכלתם חית השׂדה׃ </p>
<p id="v15"><sup><small>15</small></sup>  ופקדתי עליה את־ימי הבעלים אשׁר תקטיר להם ותעד נזמה וחליתה ותלך אחרי מאהביה ואתי שׁכחה נאם־יהוה׃ </p>
<p id="v16"><sup><small>16</small></sup>  לכן הנה אנכי מפתיה והלכתיה המדבר ודברתי על־לבה׃ </p>
<p id="v17"><sup><small>17</small></sup>  ונתתי לה את־כרמיה משׁם ואת־עמק עכור לפתח תקוה וענתה שׁמה כימי נעוריה וכיום עלתה מארץ־מצרים׃ </p>
<p id="v18"><sup><small>18</small></sup>  והיה ביום־ההוא נאם־יהוה תקראי אישׁי ולא־תקראי־לי עוד בעלי׃ </p>
<p id="v19"><sup><small>19</small></sup>  והסרתי את־שׁמות הבעלים מפיה ולא־יזכרו עוד בשׁמם׃ </p>
<p id="v20"><sup><small>20</small></sup>  וכרתי להם ברית ביום ההוא עם־חית השׂדה ועם־עוף השׁמים ורמשׂ האדמה וקשׁת וחרב ומלחמה אשׁבור מן־הארץ והשׁכבתים לבטח׃ </p>
<p id="v21"><sup><small>21</small></sup>  וארשׂתיך לי לעולם וארשׂתיך לי בצדק ובמשׁפט ובחסד וברחמים׃ </p>
<p id="v22"><sup><small>22</small></sup>  וארשׂתיך לי באמונה וידעת את־יהוה׃ </p>
<p id="v23"><sup><small>23</small></sup>  והיה ביום ההוא אענה נאם־יהוה אענה את־השׁמים והם יענו את־הארץ׃ </p>
<p id="v24"><sup><small>24</small></sup>  והארץ תענה את־הדגן ואת־התירושׁ ואת־היצהר והם יענו את־יזרעאל׃ </p>
<p id="v25"><sup><small>25</small></sup>  וזרעתיה לי בארץ ורחמתי את־לא רחמה ואמרתי ללא־עמי עמי־אתה והוא יאמר אלהי׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Hosea/1">
          <span class="mdi mdi-arrow-left-drop-circle"></span><span class="pl-2">הושע - פֶּרֶק 1</span>
        </a>
        </td>
        <td>
        <a href="/he/Bible/Hosea/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Hosea/3">
          <span class="pr-2">הושע - פֶּרֶק 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
