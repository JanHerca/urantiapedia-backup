<!--
title: הושע - פֶּרֶק 10
description: 
published: true
date: 2022-10-6T10:37:18Z
tags: bible, bible—hosea
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Hosea/9">הושע - פֶּרֶק 9</a></td>
        <td><a href="/he/Bible/Hosea/Index">אינדקס</a></td>
        <td><a href="/he/Bible/Hosea/11">הושע - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  גפן בוקק ישׂראל פרי ישׁוה־לו כרב לפריו הרבה למזבחות כטוב לארצו היטיבו מצבות׃ </p>
<p id="v2"><sup><small>2</small></sup>  חלק לבם עתה יאשׁמו הוא יערף מזבחותם ישׁדד מצבותם׃ </p>
<p id="v3"><sup><small>3</small></sup>  כי עתה יאמרו אין מלך לנו כי לא יראנו את־יהוה והמלך מה־יעשׂה־לנו׃ </p>
<p id="v4"><sup><small>4</small></sup>  דברו דברים אלות שׁוא כרת ברית ופרח כראשׁ משׁפט על תלמי שׂדי׃ </p>
<p id="v5"><sup><small>5</small></sup>  לעגלות בית און יגורו שׁכן שׁמרון כי־אבל עליו עמו וכמריו עליו יגילו על־כבודו כי־גלה ממנו׃ </p>
<p id="v6"><sup><small>6</small></sup>  גם־אותו לאשׁור יובל מנחה למלך ירב בשׁנה אפרים יקח ויבושׁ ישׂראל מעצתו׃ </p>
<p id="v7"><sup><small>7</small></sup>  נדמה שׁמרון מלכה כקצף על־פני־מים׃ </p>
<p id="v8"><sup><small>8</small></sup>  ונשׁמדו במות און חטאת ישׂראל קוץ ודרדר יעלה על־מזבחותם ואמרו להרים כסונו ולגבעות נפלו עלינו׃ </p>
<p id="v9"><sup><small>9</small></sup>  מימי הגבעה חטאת ישׂראל שׁם עמדו לא־תשׂיגם בגבעה מלחמה על־בני עלוה׃ </p>
<p id="v10"><sup><small>10</small></sup>  באותי ואסרם ואספו עליהם עמים באסרם לשׁתי עינתם׃ </p>
<p id="v11"><sup><small>11</small></sup>  ואפרים עגלה מלמדה אהבתי לדושׁ ואני עברתי על־טוב צוארה ארכיב אפרים יחרושׁ יהודה ישׂדד־לו יעקב׃ </p>
<p id="v12"><sup><small>12</small></sup>  זרעו לכם לצדקה קצרו לפי־חסד נירו לכם ניר ועת לדרושׁ את־יהוה עד־יבוא וירה צדק לכם׃ </p>
<p id="v13"><sup><small>13</small></sup>  חרשׁתם־רשׁע עולתה קצרתם אכלתם פרי־כחשׁ כי־בטחת בדרכך ברב גבוריך׃ </p>
<p id="v14"><sup><small>14</small></sup>  וקאם שׁאון בעמך וכל־מבצריך יושׁד כשׁד שׁלמן בית ארבאל ביום מלחמה אם על־בנים רטשׁה׃ </p>
<p id="v15"><sup><small>15</small></sup>  ככה עשׂה לכם בית־אל מפני רעת רעתכם בשׁחר נדמה נדמה מלך ישׂראל׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Hosea/9">הושע - פֶּרֶק 9</a></td>
        <td><a href="/he/Bible/Hosea/Index">אינדקס</a></td>
        <td><a href="/he/Bible/Hosea/11">הושע - פֶּרֶק 11</a></td>
      </tr>
    </tbody>
  </table>
</figure>
