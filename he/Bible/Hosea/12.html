<!--
title: הושע - פֶּרֶק 12
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Hosea/11">הושע - פֶּרֶק 11</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Hosea/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Hosea/13">הושע - פֶּרֶק 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  סבבני בכחשׁ אפרים ובמרמה בית ישׂראל ויהודה עד רד עם־אל ועם־קדושׁים נאמן׃ </p>
<p id="v2"><sup><small>2</small></sup>  אפרים רעה רוח ורדף קדים כל־היום כזב ושׁד ירבה וברית עם־אשׁור יכרתו ושׁמן למצרים יובל׃ </p>
<p id="v3"><sup><small>3</small></sup>  וריב ליהוה עם־יהודה ולפקד על־יעקב כדרכיו כמעלליו ישׁיב לו׃ </p>
<p id="v4"><sup><small>4</small></sup>  בבטן עקב את־אחיו ובאונו שׂרה את־אלהים׃ </p>
<p id="v5"><sup><small>5</small></sup>  וישׂר אל־מלאך ויכל בכה ויתחנן־לו בית־אל ימצאנו ושׁם ידבר עמנו׃ </p>
<p id="v6"><sup><small>6</small></sup>  ויהוה אלהי הצבאות יהוה זכרו׃ </p>
<p id="v7"><sup><small>7</small></sup>  ואתה באלהיך תשׁוב חסד ומשׁפט שׁמר וקוה אל־אלהיך תמיד׃ </p>
<p id="v8"><sup><small>8</small></sup>  כנען בידו מאזני מרמה לעשׁק אהב׃ </p>
<p id="v9"><sup><small>9</small></sup>  ויאמר אפרים אך עשׁרתי מצאתי און לי כל־יגיעי לא ימצאו־לי עון אשׁר־חטא׃ </p>
<p id="v10"><sup><small>10</small></sup>  ואנכי יהוה אלהיך מארץ מצרים עד אושׁיבך באהלים כימי מועד׃ </p>
<p id="v11"><sup><small>11</small></sup>  ודברתי על־הנביאים ואנכי חזון הרביתי וביד הנביאים אדמה׃ </p>
<p id="v12"><sup><small>12</small></sup>  אם־גלעד און אך־שׁוא היו בגלגל שׁורים זבחו גם מזבחותם כגלים על תלמי שׂדי׃ </p>
<p id="v13"><sup><small>13</small></sup>  ויברח יעקב שׂדה ארם ויעבד ישׂראל באשׁה ובאשׁה שׁמר׃ </p>
<p id="v14"><sup><small>14</small></sup>  ובנביא העלה יהוה את־ישׂראל ממצרים ובנביא נשׁמר׃ </p>
<p id="v15"><sup><small>15</small></sup>  הכעיס אפרים תמרורים ודמיו עליו יטושׁ וחרפתו ישׁיב לו אדניו׃ </p>
