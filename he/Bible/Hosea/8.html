<!--
title: הושע - פֶּרֶק 8
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Hosea/7">הושע - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Hosea/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Hosea/9">הושע - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אל־חכך שׁפר כנשׁר על־בית יהוה יען עברו בריתי ועל־תורתי פשׁעו׃ </p>
<p id="v2"><sup><small>2</small></sup>  לי יזעקו אלהי ידענוך ישׂראל׃ </p>
<p id="v3"><sup><small>3</small></sup>  זנח ישׂראל טוב אויב ירדפו׃ </p>
<p id="v4"><sup><small>4</small></sup>  הם המליכו ולא ממני השׂירו ולא ידעתי כספם וזהבם עשׂו להם עצבים למען יכרת׃ </p>
<p id="v5"><sup><small>5</small></sup>  זנח עגלך שׁמרון חרה אפי בם עד־מתי לא יוכלו נקין׃ </p>
<p id="v6"><sup><small>6</small></sup>  כי מישׂראל והוא חרשׁ עשׂהו ולא אלהים הוא כי־שׁבבים יהיה עגל שׁמרון׃ </p>
<p id="v7"><sup><small>7</small></sup>  כי רוח יזרעו וסופתה יקצרו קמה אין־לו צמח בלי יעשׂה־קמח אולי יעשׂה זרים יבלעהו׃ </p>
<p id="v8"><sup><small>8</small></sup>  נבלע ישׂראל עתה היו בגוים ככלי אין־חפץ בו׃ </p>
<p id="v9"><sup><small>9</small></sup>  כי־המה עלו אשׁור פרא בודד לו אפרים התנו אהבים׃ </p>
<p id="v10"><sup><small>10</small></sup>  גם כי־יתנו בגוים עתה אקבצם ויחלו מעט ממשׂא מלך שׂרים׃ </p>
<p id="v11"><sup><small>11</small></sup>  כי־הרבה אפרים מזבחת לחטא היו־לו מזבחות לחטא׃ </p>
<p id="v12"><sup><small>12</small></sup>  אכתוב־לו רבו תורתי כמו־זר נחשׁבו׃ </p>
<p id="v13"><sup><small>13</small></sup>  זבחי הבהבי יזבחו בשׂר ויאכלו יהוה לא רצם עתה יזכר עונם ויפקד חטאותם המה מצרים ישׁובו׃ </p>
<p id="v14"><sup><small>14</small></sup>  וישׁכח ישׂראל את־עשׂהו ויבן היכלות ויהודה הרבה ערים בצרות ושׁלחתי־אשׁ בעריו ואכלה ארמנתיה׃ </p>
