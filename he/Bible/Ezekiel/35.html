<!--
title: יחזקאל - פֶּרֶק 35
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/34">יחזקאל - פֶּרֶק 34</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/36">יחזקאל - פֶּרֶק 36</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם שׂים פניך על־הר שׂעיר והנבא עליו׃ </p>
<p id="v3"><sup><small>3</small></sup>  ואמרת לו כה אמר אדני יהוה הנני אליך הר־שׂעיר ונטיתי ידי עליך ונתתיך שׁממה ומשׁמה׃ </p>
<p id="v4"><sup><small>4</small></sup>  עריך חרבה אשׂים ואתה שׁממה תהיה וידעת כי־אני יהוה׃ </p>
<p id="v5"><sup><small>5</small></sup>  יען היות לך איבת עולם ותגר את־בני־ישׂראל על־ידי־חרב בעת אידם בעת עון קץ׃ </p>
<p id="v6"><sup><small>6</small></sup>  לכן חי־אני נאם אדני יהוה כי־לדם אעשׂך ודם ירדפך אם־לא דם שׂנאת ודם ירדפך׃ </p>
<p id="v7"><sup><small>7</small></sup>  ונתתי את־הר שׂעיר לשׁממה ושׁממה והכרתי ממנו עבר ושׁב׃ </p>
<p id="v8"><sup><small>8</small></sup>  ומלאתי את־הריו חלליו גבעותיך וגאותיך וכל־אפיקיך חללי־חרב יפלו בהם׃ </p>
<p id="v9"><sup><small>9</small></sup>  שׁממות עולם אתנך ועריך לא תישׁבנה וידעתם כי־אני יהוה׃ </p>
<p id="v10"><sup><small>10</small></sup>  יען אמרך את־שׁני הגוים ואת־שׁתי הארצות לי תהיינה וירשׁנוה ויהוה שׁם היה׃ </p>
<p id="v11"><sup><small>11</small></sup>  לכן חי־אני נאם אדני יהוה ועשׂיתי כאפך וכקנאתך אשׁר עשׂיתה משׂנאתיך בם ונודעתי בם כאשׁר אשׁפטך׃ </p>
<p id="v12"><sup><small>12</small></sup>  וידעת כי־אני יהוה שׁמעתי את־כל־נאצותיך אשׁר אמרת על־הרי ישׂראל לאמר שׁממה לנו נתנו לאכלה׃ </p>
<p id="v13"><sup><small>13</small></sup>  ותגדילו עלי בפיכם והעתרתם עלי דבריכם אני שׁמעתי׃ </p>
<p id="v14"><sup><small>14</small></sup>  כה אמר אדני יהוה כשׂמח כל־הארץ שׁממה אעשׂה־לך׃ </p>
<p id="v15"><sup><small>15</small></sup>  כשׂמחתך לנחלת בית־ישׂראל על אשׁר־שׁממה כן אעשׂה־לך שׁממה תהיה הר־שׂעיר וכל־אדום כלה וידעו כי־אני יהוה׃ </p>
