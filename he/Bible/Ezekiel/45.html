<!--
title: יחזקאל - פֶּרֶק 45
description: 
published: true
date: 2023-11-8T20:31:8Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/44">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 44</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/46">
          <span class="pr-2">יחזקאל - פֶּרֶק 46</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ובהפילכם את־הארץ בנחלה תרימו תרומה ליהוה קדשׁ מן־הארץ ארך חמשׁה ועשׂרים אלף ארך ורחב עשׂרה אלף קדשׁ־הוא בכל־גבולה סביב׃ </p>
<p id="v2"><sup><small>2</small></sup>  יהיה מזה אל־הקדשׁ חמשׁ מאות בחמשׁ מאות מרבע סביב וחמשׁים אמה מגרשׁ לו סביב׃ </p>
<p id="v3"><sup><small>3</small></sup>  ומן־המדה הזאת תמוד ארך חמשׁ ועשׂרים אלף ורחב עשׂרת אלפים ובו־יהיה המקדשׁ קדשׁ קדשׁים׃ </p>
<p id="v4"><sup><small>4</small></sup>  קדשׁ מן־הארץ הוא לכהנים משׁרתי המקדשׁ יהיה הקרבים לשׁרת את־יהוה והיה להם מקום לבתים ומקדשׁ למקדשׁ׃ </p>
<p id="v5"><sup><small>5</small></sup>  וחמשׁה ועשׂרים אלף ארך ועשׂרת אלפים רחב יהיה ללוים משׁרתי הבית להם לאחזה עשׂרים לשׁכת׃ </p>
<p id="v6"><sup><small>6</small></sup>  ואחזת העיר תתנו חמשׁת אלפים רחב וארך חמשׁה ועשׂרים אלף לעמת תרומת הקדשׁ לכל־בית ישׂראל יהיה׃ </p>
<p id="v7"><sup><small>7</small></sup>  ולנשׂיא מזה ומזה לתרומת הקדשׁ ולאחזת העיר אל־פני תרומת־הקדשׁ ואל־פני אחזת העיר מפאת־ים ימה ומפאת־קדמה קדימה וארך לעמות אחד החלקים מגבול ים אל־גבול קדימה׃ </p>
<p id="v8"><sup><small>8</small></sup>  לארץ יהיה־לו לאחזה בישׂראל ולא־יונו עוד נשׂיאי את־עמי והארץ יתנו לבית־ישׂראל לשׁבטיהם׃ </p>
<p id="v9"><sup><small>9</small></sup>  כה־אמר אדני יהוה רב־לכם נשׂיאי ישׂראל חמס ושׁד הסירו ומשׁפט וצדקה עשׂו הרימו גרשׁתיכם מעל עמי נאם אדני יהוה׃ </p>
<p id="v10"><sup><small>10</small></sup>  מאזני־צדק ואיפת־צדק ובת־צדק יהי לכם׃ </p>
<p id="v11"><sup><small>11</small></sup>  האיפה והבת תכן אחד יהיה לשׂאת מעשׂר החמר הבת ועשׂירת החמר האיפה אל־החמר יהיה מתכנתו׃ </p>
<p id="v12"><sup><small>12</small></sup>  והשׁקל עשׂרים גרה עשׂרים שׁקלים חמשׁה ועשׂרים שׁקלים עשׂרה וחמשׁה שׁקל המנה יהיה לכם׃ </p>
<p id="v13"><sup><small>13</small></sup>  זאת התרומה אשׁר תרימו שׁשׁית האיפה מחמר החטים ושׁשׁיתם האיפה מחמר השׂערים׃ </p>
<p id="v14"><sup><small>14</small></sup>  וחק השׁמן הבת השׁמן מעשׂר הבת מן־הכר עשׂרת הבתים חמר כי־עשׂרת הבתים חמר׃ </p>
<p id="v15"><sup><small>15</small></sup>  ושׂה־אחת מן־הצאן מן־המאתים ממשׁקה ישׂראל למנחה ולעולה ולשׁלמים לכפר עליהם נאם אדני יהוה׃ </p>
<p id="v16"><sup><small>16</small></sup>  כל העם הארץ יהיו אל־התרומה הזאת לנשׂיא בישׂראל׃ </p>
<p id="v17"><sup><small>17</small></sup>  ועל־הנשׂיא יהיה העולות והמנחה והנסך בחגים ובחדשׁים ובשׁבתות בכל־מועדי בית ישׂראל הוא־יעשׂה את־החטאת ואת־המנחה ואת־העולה ואת־השׁלמים לכפר בעד בית־ישׂראל׃ </p>
<p id="v18"><sup><small>18</small></sup>  כה־אמר אדני יהוה בראשׁון באחד לחדשׁ תקח פר־בן־בקר תמים וחטאת את־המקדשׁ׃ </p>
<p id="v19"><sup><small>19</small></sup>  ולקח הכהן מדם החטאת ונתן אל־מזוזת הבית ואל־ארבע פנות העזרה למזבח ועל־מזוזת שׁער החצר הפנימית׃ </p>
<p id="v20"><sup><small>20</small></sup>  וכן תעשׂה בשׁבעה בחדשׁ מאישׁ שׁגה ומפתי וכפרתם את־הבית׃ </p>
<p id="v21"><sup><small>21</small></sup>  בראשׁון בארבעה עשׂר יום לחדשׁ יהיה לכם הפסח חג שׁבעות ימים מצות יאכל׃ </p>
<p id="v22"><sup><small>22</small></sup>  ועשׂה הנשׂיא ביום ההוא בעדו ובעד כל־עם הארץ פר חטאת׃ </p>
<p id="v23"><sup><small>23</small></sup>  ושׁבעת ימי־החג יעשׂה עולה ליהוה שׁבעת פרים ושׁבעת אילים תמימם ליום שׁבעת הימים וחטאת שׂעיר עזים ליום׃ </p>
<p id="v24"><sup><small>24</small></sup>  ומנחה איפה לפר ואיפה לאיל יעשׂה ושׁמן הין לאיפה׃ </p>
<p id="v25"><sup><small>25</small></sup>  בשׁביעי בחמשׁה עשׂר יום לחדשׁ בחג יעשׂה כאלה שׁבעת הימים כחטאת כעלה וכמנחה וכשׁמן׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/44">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 44</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/46">
          <span class="pr-2">יחזקאל - פֶּרֶק 46</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
