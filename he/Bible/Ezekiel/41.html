<!--
title: יחזקאל - פֶּרֶק 41
description: 
published: true
date: 2023-11-8T20:31:8Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/40">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 40</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/42">
          <span class="pr-2">יחזקאל - פֶּרֶק 42</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויביאני אל־ההיכל וימד את־האילים שׁשׁ־אמות רחב־מפו ושׁשׁ־אמות־רחב מפו רחב האהל׃ </p>
<p id="v2"><sup><small>2</small></sup>  ורחב הפתח עשׂר אמות וכתפות הפתח חמשׁ אמות מפו וחמשׁ אמות מפו וימד ארכו ארבעים אמה ורחב עשׂרים אמה׃ </p>
<p id="v3"><sup><small>3</small></sup>  ובא לפנימה וימד איל־הפתח שׁתים אמות והפתח שׁשׁ אמות ורחב הפתח שׁבע אמות׃ </p>
<p id="v4"><sup><small>4</small></sup>  וימד את־ארכו עשׂרים אמה ורחב עשׂרים אמה אל־פני ההיכל ויאמר אלי זה קדשׁ הקדשׁים׃ </p>
<p id="v5"><sup><small>5</small></sup>  וימד קיר־הבית שׁשׁ אמות ורחב הצלע ארבע אמות סביב סביב לבית סביב׃ </p>
<p id="v6"><sup><small>6</small></sup>  והצלעות צלע אל־צלע שׁלושׁ ושׁלשׁים פעמים ובאות בקיר אשׁר־לבית לצלעות סביב סביב להיות אחוזים ולא־יהיו אחוזים בקיר הבית׃ </p>
<p id="v7"><sup><small>7</small></sup>  ורחבה ונסבה למעלה למעלה לצלעות כי מוסב־הבית למעלה למעלה סביב סביב לבית על־כן רחב־לבית למעלה וכן התחתונה יעלה על־העליונה לתיכונה׃ </p>
<p id="v8"><sup><small>8</small></sup>  וראיתי לבית גבה סביב סביב מיסדות הצלעות מלו הקנה שׁשׁ אמות אצילה׃ </p>
<p id="v9"><sup><small>9</small></sup>  רחב הקיר אשׁר־לצלע אל־החוץ חמשׁ אמות ואשׁר מנח בית צלעות אשׁר לבית׃ </p>
<p id="v10"><sup><small>10</small></sup>  ובין הלשׁכות רחב עשׂרים אמה סביב לבית סביב סביב׃ </p>
<p id="v11"><sup><small>11</small></sup>  ופתח הצלע למנח פתח אחד דרך הצפון ופתח אחד לדרום ורחב מקום המנח חמשׁ אמות סביב סביב׃ </p>
<p id="v12"><sup><small>12</small></sup>  והבנין אשׁר אל־פני הגזרה פאת דרך־הים רחב שׁבעים אמה וקיר הבנין חמשׁ־אמות רחב סביב סביב וארכו תשׁעים אמה׃ </p>
<p id="v13"><sup><small>13</small></sup>  ומדד את־הבית ארך מאה אמה והגזרה והבניה וקירותיה ארך מאה אמה׃ </p>
<p id="v14"><sup><small>14</small></sup>  ורחב פני הבית והגזרה לקדים מאה אמה׃ </p>
<p id="v15"><sup><small>15</small></sup>  ומדד ארך־הבנין אל־פני הגזרה אשׁר על־אחריה ואתוקיהא מפו ומפו מאה אמה וההיכל הפנימי ואלמי החצר׃ </p>
<p id="v16"><sup><small>16</small></sup>  הספים והחלונים האטמות והאתיקים סביב לשׁלשׁתם נגד הסף שׂחיף עץ סביב סביב והארץ עד־החלנות והחלנות מכסות׃ </p>
<p id="v17"><sup><small>17</small></sup>  על־מעל הפתח ועד־הבית הפנימי ולחוץ ואל־כל־הקיר סביב סביב בפנימי ובחיצון מדות׃ </p>
<p id="v18"><sup><small>18</small></sup>  ועשׂוי כרובים ותמרים ותמרה בין־כרוב לכרוב ושׁנים פנים לכרוב׃ </p>
<p id="v19"><sup><small>19</small></sup>  ופני אדם אל־התמרה מפו ופני־כפיר אל־התמרה מפו עשׂוי אל־כל־הבית סביב סביב׃ </p>
<p id="v20"><sup><small>20</small></sup>  מהארץ עד־מעל הפתח הכרובים והתמרים עשׂוים וקיר ההיכל׃ </p>
<p id="v21"><sup><small>21</small></sup>  ההיכל מזוזת רבעה ופני הקדשׁ המראה כמראה׃ </p>
<p id="v22"><sup><small>22</small></sup>  המזבח עץ שׁלושׁ אמות גבה וארכו שׁתים־אמות ומקצעותיו לו וארכו וקירתיו עץ וידבר אלי זה השׁלחן אשׁר לפני יהוה׃ </p>
<p id="v23"><sup><small>23</small></sup>  ושׁתים דלתות להיכל ולקדשׁ׃ </p>
<p id="v24"><sup><small>24</small></sup>  ושׁתים דלתות לדלתות שׁתים מוסבות דלתות שׁתים לדלת אחת ושׁתי דלתות לאחרת׃ </p>
<p id="v25"><sup><small>25</small></sup>  ועשׂויה אליהן אל־דלתות ההיכל כרובים ותמרים כאשׁר עשׂוים לקירות ועב עץ אל־פני האולם מהחוץ׃ </p>
<p id="v26"><sup><small>26</small></sup>  וחלונים אטמות ותמרים מפו ומפו אל־כתפות האולם וצלעות הבית והעבים׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/40">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 40</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/42">
          <span class="pr-2">יחזקאל - פֶּרֶק 42</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
