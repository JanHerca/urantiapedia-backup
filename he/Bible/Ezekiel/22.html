<!--
title: יחזקאל - פֶּרֶק 22
description: 
published: true
date: 2023-11-8T20:31:8Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/21">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 21</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/23">
          <span class="pr-2">יחזקאל - פֶּרֶק 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  ואתה בן־אדם התשׁפט התשׁפט את־עיר הדמים והודעתה את כל־תועבותיה׃ </p>
<p id="v3"><sup><small>3</small></sup>  ואמרת כה אמר אדני יהוה עיר שׁפכת דם בתוכה לבוא עתה ועשׂתה גלולים עליה לטמאה׃ </p>
<p id="v4"><sup><small>4</small></sup>  בדמך אשׁר־שׁפכת אשׁמת ובגלוליך אשׁר־עשׂית טמאת ותקריבי ימיך ותבוא עד־שׁנותיך על־כן נתתיך חרפה לגוים וקלסה לכל־הארצות׃ </p>
<p id="v5"><sup><small>5</small></sup>  הקרבות והרחקות ממך יתקלסו־בך טמאת השׁם רבת המהומה׃ </p>
<p id="v6"><sup><small>6</small></sup>  הנה נשׂיאי ישׂראל אישׁ לזרעו היו בך למען שׁפך־דם׃ </p>
<p id="v7"><sup><small>7</small></sup>  אב ואם הקלו בך לגר עשׂו בעשׁק בתוכך יתום ואלמנה הונו בך׃ </p>
<p id="v8"><sup><small>8</small></sup>  קדשׁי בזית ואת־שׁבתתי חללת׃ </p>
<p id="v9"><sup><small>9</small></sup>  אנשׁי רכיל היו בך למען שׁפך־דם ואל־ההרים אכלו בך זמה עשׂו בתוכך׃ </p>
<p id="v10"><sup><small>10</small></sup>  ערות־אב גלה־בך טמאת הנדה ענו־בך׃ </p>
<p id="v11"><sup><small>11</small></sup>  ואישׁ את־אשׁת רעהו עשׂה תועבה ואישׁ את־כלתו טמא בזמה ואישׁ את־אחתו בת־אביו ענה־בך׃ </p>
<p id="v12"><sup><small>12</small></sup>  שׁחד לקחו־בך למען שׁפך־דם נשׁך ותרבית לקחת ותבצעי רעיך בעשׁק ואתי שׁכחת נאם אדני יהוה׃ </p>
<p id="v13"><sup><small>13</small></sup>  והנה הכיתי כפי אל־בצעך אשׁר עשׂית ועל־דמך אשׁר היו בתוכך׃ </p>
<p id="v14"><sup><small>14</small></sup>  היעמד לבך אם־תחזקנה ידיך לימים אשׁר אני עשׂה אותך אני יהוה דברתי ועשׂיתי׃ </p>
<p id="v15"><sup><small>15</small></sup>  והפיצותי אותך בגוים וזריתיך בארצות והתמתי טמאתך ממך׃ </p>
<p id="v16"><sup><small>16</small></sup>  ונחלת בך לעיני גוים וידעת כי־אני יהוה׃ </p>
<p id="v17"><sup><small>17</small></sup>  ויהי דבר־יהוה אלי לאמר׃ </p>
<p id="v18"><sup><small>18</small></sup>  בן־אדם היו־לי בית־ישׂראל לסוג כלם נחשׁת ובדיל וברזל ועופרת בתוך כור סגים כסף היו׃ </p>
<p id="v19"><sup><small>19</small></sup>  לכן כה אמר אדני יהוה יען היות כלכם לסגים לכן הנני קבץ אתכם אל־תוך ירושׁלם׃ </p>
<p id="v20"><sup><small>20</small></sup>  קבצת כסף ונחשׁת וברזל ועופרת ובדיל אל־תוך כור לפחת־עליו אשׁ להנתיך כן אקבץ באפי ובחמתי והנחתי והתכתי אתכם׃ </p>
<p id="v21"><sup><small>21</small></sup>  וכנסתי אתכם ונפחתי עליכם באשׁ עברתי ונתכתם בתוכה׃ </p>
<p id="v22"><sup><small>22</small></sup>  כהתוך כסף בתוך כור כן תתכו בתוכה וידעתם כי־אני יהוה שׁפכתי חמתי עליכם׃ </p>
<p id="v23"><sup><small>23</small></sup>  ויהי דבר־יהוה אלי לאמר׃ </p>
<p id="v24"><sup><small>24</small></sup>  בן־אדם אמר־לה את ארץ לא מטהרה היא לא גשׁמה ביום זעם׃ </p>
<p id="v25"><sup><small>25</small></sup>  קשׁר נביאיה בתוכה כארי שׁואג טרף טרף נפשׁ אכלו חסן ויקר יקחו אלמנותיה הרבו בתוכה׃ </p>
<p id="v26"><sup><small>26</small></sup>  כהניה חמסו תורתי ויחללו קדשׁי בין־קדשׁ לחל לא הבדילו ובין־הטמא לטהור לא הודיעו ומשׁבתותי העלימו עיניהם ואחל בתוכם׃ </p>
<p id="v27"><sup><small>27</small></sup>  שׂריה בקרבה כזאבים טרפי טרף לשׁפך־דם לאבד נפשׁות למען בצע בצע׃ </p>
<p id="v28"><sup><small>28</small></sup>  ונביאיה טחו להם תפל חזים שׁוא וקסמים להם כזב אמרים כה אמר אדני יהוה ויהוה לא דבר׃ </p>
<p id="v29"><sup><small>29</small></sup>  עם הארץ עשׁקו עשׁק וגזלו גזל ועני ואביון הונו ואת־הגר עשׁקו בלא משׁפט׃ </p>
<p id="v30"><sup><small>30</small></sup>  ואבקשׁ מהם אישׁ גדר־גדר ועמד בפרץ לפני בעד הארץ לבלתי שׁחתה ולא מצאתי׃ </p>
<p id="v31"><sup><small>31</small></sup>  ואשׁפך עליהם זעמי באשׁ עברתי כליתים דרכם בראשׁם נתתי נאם אדני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/21">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 21</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/23">
          <span class="pr-2">יחזקאל - פֶּרֶק 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
