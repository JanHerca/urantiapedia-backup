<!--
title: יחזקאל - פֶּרֶק 20
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/19">יחזקאל - פֶּרֶק 19</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/21">יחזקאל - פֶּרֶק 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בשׁנה השׁביעית בחמשׁי בעשׂור לחדשׁ באו אנשׁים מזקני ישׂראל לדרשׁ את־יהוה וישׁבו לפני׃ </p>
<p id="v2"><sup><small>2</small></sup>  ויהי דבר־יהוה אלי לאמר׃ </p>
<p id="v3"><sup><small>3</small></sup>  בן־אדם דבר את־זקני ישׂראל ואמרת אלהם כה אמר אדני יהוה הלדרשׁ אתי אתם באים חי־אני אם־אדרשׁ לכם נאם אדני יהוה׃ </p>
<p id="v4"><sup><small>4</small></sup>  התשׁפט אתם התשׁפוט בן־אדם את־תועבת אבותם הודיעם׃ </p>
<p id="v5"><sup><small>5</small></sup>  ואמרת אליהם כה־אמר אדני יהוה ביום בחרי בישׂראל ואשׂא ידי לזרע בית יעקב ואודע להם בארץ מצרים ואשׂא ידי להם לאמר אני יהוה אלהיכם׃ </p>
<p id="v6"><sup><small>6</small></sup>  ביום ההוא נשׂאתי ידי להם להוציאם מארץ מצרים אל־ארץ אשׁר־תרתי להם זבת חלב ודבשׁ צבי היא לכל־הארצות׃ </p>
<p id="v7"><sup><small>7</small></sup>  ואמר אלהם אישׁ שׁקוצי עיניו השׁליכו ובגלולי מצרים אל־תטמאו אני יהוה אלהיכם׃ </p>
<p id="v8"><sup><small>8</small></sup>  וימרו־בי ולא אבו לשׁמע אלי אישׁ את־שׁקוצי עיניהם לא השׁליכו ואת־גלולי מצרים לא עזבו ואמר לשׁפך חמתי עליהם לכלות אפי בהם בתוך ארץ מצרים׃ </p>
<p id="v9"><sup><small>9</small></sup>  ואעשׂ למען שׁמי לבלתי החל לעיני הגוים אשׁר־המה בתוכם אשׁר נודעתי אליהם לעיניהם להוציאם מארץ מצרים׃ </p>
<p id="v10"><sup><small>10</small></sup>  ואוציאם מארץ מצרים ואבאם אל־המדבר׃ </p>
<p id="v11"><sup><small>11</small></sup>  ואתן להם את־חקותי ואת־משׁפטי הודעתי אותם אשׁר יעשׂה אותם האדם וחי בהם׃ </p>
<p id="v12"><sup><small>12</small></sup>  וגם את־שׁבתותי נתתי להם להיות לאות ביני וביניהם לדעת כי אני יהוה מקדשׁם׃ </p>
<p id="v13"><sup><small>13</small></sup>  וימרו־בי בית־ישׂראל במדבר בחקותי לא־הלכו ואת־משׁפטי מאסו אשׁר יעשׂה אתם האדם וחי בהם ואת־שׁבתתי חללו מאד ואמר לשׁפך חמתי עליהם במדבר לכלותם׃ </p>
<p id="v14"><sup><small>14</small></sup>  ואעשׂה למען שׁמי לבלתי החל לעיני הגוים אשׁר הוצאתים לעיניהם׃ </p>
<p id="v15"><sup><small>15</small></sup>  וגם־אני נשׂאתי ידי להם במדבר לבלתי הביא אותם אל־הארץ אשׁר־נתתי זבת חלב ודבשׁ צבי היא לכל־הארצות׃ </p>
<p id="v16"><sup><small>16</small></sup>  יען במשׁפטי מאסו ואת־חקותי לא־הלכו בהם ואת־שׁבתותי חללו כי אחרי גלוליהם לבם הלך׃ </p>
<p id="v17"><sup><small>17</small></sup>  ותחס עיני עליהם משׁחתם ולא־עשׂיתי אותם כלה במדבר׃ </p>
<p id="v18"><sup><small>18</small></sup>  ואמר אל־בניהם במדבר בחוקי אבותיכם אל־תלכו ואת־משׁפטיהם אל־תשׁמרו ובגלוליהם אל־תטמאו׃ </p>
<p id="v19"><sup><small>19</small></sup>  אני יהוה אלהיכם בחקותי לכו ואת־משׁפטי שׁמרו ועשׂו אותם׃ </p>
<p id="v20"><sup><small>20</small></sup>  ואת־שׁבתותי קדשׁו והיו לאות ביני וביניכם לדעת כי אני יהוה אלהיכם׃ </p>
<p id="v21"><sup><small>21</small></sup>  וימרו־בי הבנים בחקותי לא־הלכו ואת־משׁפטי לא־שׁמרו לעשׂות אותם אשׁר יעשׂה אותם האדם וחי בהם את־שׁבתותי חללו ואמר לשׁפך חמתי עליהם לכלות אפי בם במדבר׃ </p>
<p id="v22"><sup><small>22</small></sup>  והשׁבתי את־ידי ואעשׂ למען שׁמי לבלתי החל לעיני הגוים אשׁר־הוצאתי אותם לעיניהם׃ </p>
<p id="v23"><sup><small>23</small></sup>  גם־אני נשׂאתי את־ידי להם במדבר להפיץ אתם בגוים ולזרות אותם בארצות׃ </p>
<p id="v24"><sup><small>24</small></sup>  יען משׁפטי לא־עשׂו וחקותי מאסו ואת־שׁבתותי חללו ואחרי גלולי אבותם היו עיניהם׃ </p>
<p id="v25"><sup><small>25</small></sup>  וגם־אני נתתי להם חקים לא טובים ומשׁפטים לא יחיו בהם׃ </p>
<p id="v26"><sup><small>26</small></sup>  ואטמא אותם במתנותם בהעביר כל־פטר רחם למען אשׁמם למען אשׁר ידעו אשׁר אני יהוה׃ </p>
<p id="v27"><sup><small>27</small></sup>  לכן דבר אל־בית ישׂראל בן־אדם ואמרת אליהם כה אמר אדני יהוה עוד זאת גדפו אותי אבותיכם במעלם בי מעל׃ </p>
<p id="v28"><sup><small>28</small></sup>  ואביאם אל־הארץ אשׁר נשׂאתי את־ידי לתת אותה להם ויראו כל־גבעה רמה וכל־עץ עבת ויזבחו־שׁם את־זבחיהם ויתנו־שׁם כעס קרבנם וישׂימו שׁם ריח ניחוחיהם ויסיכו שׁם את־נסכיהם׃ </p>
<p id="v29"><sup><small>29</small></sup>  ואמר אלהם מה הבמה אשׁר־אתם הבאים שׁםויקרא שׁמה במה עד היום הזה׃ </p>
<p id="v30"><sup><small>30</small></sup>  לכן אמר אל־בית ישׂראל כה אמר אדני יהוה הבדרך אבותיכם אתם נטמאים ואחרי שׁקוציהם אתם זנים׃ </p>
<p id="v31"><sup><small>31</small></sup>  ובשׂאת מתנתיכם בהעביר בניכם באשׁ אתם נטמאים לכל־גלוליכם עד־היום ואני אדרשׁ לכם בית ישׂראל חי־אני נאם אדני יהוה אם־אדרשׁ לכם׃ </p>
<p id="v32"><sup><small>32</small></sup>  והעלה על־רוחכם היו לא תהיה אשׁר אתם אמרים נהיה כגוים כמשׁפחות הארצות לשׁרת עץ ואבן׃ </p>
<p id="v33"><sup><small>33</small></sup>  חי־אני נאם אדני יהוה אם־לא ביד חזקה ובזרוע נטויה ובחמה שׁפוכה אמלוך עליכם׃ </p>
<p id="v34"><sup><small>34</small></sup>  והוצאתי אתכם מן־העמים וקבצתי אתכם מן־הארצות אשׁר נפוצתם בם ביד חזקה ובזרוע נטויה ובחמה שׁפוכה׃ </p>
<p id="v35"><sup><small>35</small></sup>  והבאתי אתכם אל־מדבר העמים ונשׁפטתי אתכם שׁם פנים אל־פנים׃ </p>
<p id="v36"><sup><small>36</small></sup>  כאשׁר נשׁפטתי את־אבותיכם במדבר ארץ מצרים כן אשׁפט אתכם נאם אדני יהוה׃ </p>
<p id="v37"><sup><small>37</small></sup>  והעברתי אתכם תחת השׁבט והבאתי אתכם במסרת הברית׃ </p>
<p id="v38"><sup><small>38</small></sup>  וברותי מכם המרדים והפושׁעים בי מארץ מגוריהם אוציא אותם ואל־אדמת ישׂראל לא יבוא וידעתם כי־אני יהוה׃ </p>
<p id="v39"><sup><small>39</small></sup>  ואתם בית־ישׂראל כה־אמר אדני יהוה אישׁ גלוליו לכו עבדו ואחר אם־אינכם שׁמעים אלי ואת־שׁם קדשׁי לא תחללו־עוד במתנותיכם ובגלוליכם׃ </p>
<p id="v40"><sup><small>40</small></sup>  כי בהר־קדשׁי בהר מרום ישׂראל נאם אדני יהוה שׁם יעבדני כל־בית ישׂראל כלה בארץ שׁם ארצם ושׁם אדרושׁ את־תרומתיכם ואת־ראשׁית משׂאותיכם בכל־קדשׁיכם׃ </p>
<p id="v41"><sup><small>41</small></sup>  בריח ניחח ארצה אתכם בהוציאי אתכם מן־העמים וקבצתי אתכם מן־הארצות אשׁר נפצתם בם ונקדשׁתי בכם לעיני הגוים׃ </p>
<p id="v42"><sup><small>42</small></sup>  וידעתם כי־אני יהוה בהביאי אתכם אל־אדמת ישׂראל אל־הארץ אשׁר נשׂאתי את־ידי לתת אותה לאבותיכם׃ </p>
<p id="v43"><sup><small>43</small></sup>  וזכרתם־שׁם את־דרכיכם ואת כל־עלילותיכם אשׁר נטמאתם בם ונקטתם בפניכם בכל־רעותיכם אשׁר עשׂיתם׃ </p>
<p id="v44"><sup><small>44</small></sup>  וידעתם כי־אני יהוה בעשׂותי אתכם למען שׁמי לא כדרכיכם הרעים וכעלילותיכם הנשׁחתות בית ישׂראל נאם אדני יהוה׃ </p>
