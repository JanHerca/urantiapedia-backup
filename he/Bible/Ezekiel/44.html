<!--
title: יחזקאל - פֶּרֶק 44
description: 
published: true
date: 2022-10-6T10:37:18Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/43">יחזקאל - פֶּרֶק 43</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/45">יחזקאל - פֶּרֶק 45</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁב אתי דרך שׁער המקדשׁ החיצון הפנה קדים והוא סגור׃ </p>
<p id="v2"><sup><small>2</small></sup>  ויאמר אלי יהוה השׁער הזה סגור יהיה לא יפתח ואישׁ לא־יבא בו כי יהוה אלהי־ישׂראל בא בו והיה סגור׃ </p>
<p id="v3"><sup><small>3</small></sup>  את־הנשׂיא נשׂיא הוא ישׁב־בו לאכול־לחם לפני יהוה מדרך אלם השׁער יבוא ומדרכו יצא׃ </p>
<p id="v4"><sup><small>4</small></sup>  ויביאני דרך־שׁער הצפון אל־פני הבית וארא והנה מלא כבוד־יהוה את־בית יהוה ואפל אל־פני׃ </p>
<p id="v5"><sup><small>5</small></sup>  ויאמר אלי יהוה בן־אדם שׂים לבך וראה בעיניך ובאזניך שׁמע את כל־אשׁר אני מדבר אתך לכל־חקות בית־יהוה ולכל־תורתו ושׂמת לבך למבוא הבית בכל מוצאי המקדשׁ׃ </p>
<p id="v6"><sup><small>6</small></sup>  ואמרת אל־מרי אל־בית ישׂראל כה אמר אדני יהוה רב־לכם מכל־תועבותיכם בית ישׂראל׃ </p>
<p id="v7"><sup><small>7</small></sup>  בהביאכם בני־נכר ערלי־לב וערלי בשׂר להיות במקדשׁי לחללו את־ביתי בהקריבכם את־לחמי חלב ודם ויפרו את־בריתי אל כל־תועבותיכם׃ </p>
<p id="v8"><sup><small>8</small></sup>  ולא שׁמרתם משׁמרת קדשׁי ותשׂימון לשׁמרי משׁמרתי במקדשׁי לכם׃ </p>
<p id="v9"><sup><small>9</small></sup>  כה־אמר אדני יהוה כל־בן־נכר ערל לב וערל בשׂר לא יבוא אל־מקדשׁי לכל־בן־נכר אשׁר בתוך בני ישׂראל׃ </p>
<p id="v10"><sup><small>10</small></sup>  כי אם־הלוים אשׁר רחקו מעלי בתעות ישׂראל אשׁר תעו מעלי אחרי גלוליהם ונשׂאו עונם׃ </p>
<p id="v11"><sup><small>11</small></sup>  והיו במקדשׁי משׁרתים פקדות אל־שׁערי הבית ומשׁרתים את־הבית המה ישׁחטו את־העלה ואת־הזבח לעם והמה יעמדו לפניהם לשׁרתם׃ </p>
<p id="v12"><sup><small>12</small></sup>  יען אשׁר ישׁרתו אותם לפני גלוליהם והיו לבית־ישׂראל למכשׁול עון על־כן נשׂאתי ידי עליהם נאם אדני יהוה ונשׂאו עונם׃ </p>
<p id="v13"><sup><small>13</small></sup>  ולא־יגשׁו אלי לכהן לי ולגשׁת על־כל־קדשׁי אל־קדשׁי הקדשׁים ונשׂאו כלמתם ותועבותם אשׁר עשׂו׃ </p>
<p id="v14"><sup><small>14</small></sup>  ונתתי אותם שׁמרי משׁמרת הבית לכל עבדתו ולכל אשׁר יעשׂה בו׃ </p>
<p id="v15"><sup><small>15</small></sup>  והכהנים הלוים בני צדוק אשׁר שׁמרו את־משׁמרת מקדשׁי בתעות בני־ישׂראל מעלי המה יקרבו אלי לשׁרתני ועמדו לפני להקריב לי חלב ודם נאם אדני יהוה׃ </p>
<p id="v16"><sup><small>16</small></sup>  המה יבאו אל־מקדשׁי והמה יקרבו אל־שׁלחני לשׁרתני ושׁמרו את־משׁמרתי׃ </p>
<p id="v17"><sup><small>17</small></sup>  והיה בבואם אל־שׁערי החצר הפנימית בגדי פשׁתים ילבשׁו ולא־יעלה עליהם צמר בשׁרתם בשׁערי החצר הפנימית וביתה׃ </p>
<p id="v18"><sup><small>18</small></sup>  פארי פשׁתים יהיו על־ראשׁם ומכנסי פשׁתים יהיו על־מתניהם לא יחגרו ביזע׃ </p>
<p id="v19"><sup><small>19</small></sup>  ובצאתם אל־החצר החיצונה אל־החצר החיצונה אל־העם יפשׁטו את־בגדיהם אשׁר־המה משׁרתם בם והניחו אותם בלשׁכת הקדשׁ ולבשׁו בגדים אחרים ולא־יקדשׁו את־העם בבגדיהם׃ </p>
<p id="v20"><sup><small>20</small></sup>  וראשׁם לא יגלחו ופרע לא ישׁלחו כסום יכסמו את־ראשׁיהם׃ </p>
<p id="v21"><sup><small>21</small></sup>  ויין לא־ישׁתו כל־כהן בבואם אל־החצר הפנימית׃ </p>
<p id="v22"><sup><small>22</small></sup>  ואלמנה וגרושׁה לא־יקחו להם לנשׁים כי אם־בתולת מזרע בית ישׂראל והאלמנה אשׁר תהיה אלמנה מכהן יקחו׃ </p>
<p id="v23"><sup><small>23</small></sup>  ואת־עמי יורו בין קדשׁ לחל ובין־טמא לטהור יודעם׃ </p>
<p id="v24"><sup><small>24</small></sup>  ועל־ריב המה יעמדו לשׁפט במשׁפטי ושׁפטהו ואת־תורתי ואת־חקתי בכל־מועדי ישׁמרו ואת־שׁבתותי יקדשׁו׃ </p>
<p id="v25"><sup><small>25</small></sup>  ואל־מת אדם לא יבוא לטמאה כי אם־לאב ולאם ולבן ולבת לאח ולאחות אשׁר־לא־היתה לאישׁ יטמאו׃ </p>
<p id="v26"><sup><small>26</small></sup>  ואחרי טהרתו שׁבעת ימים יספרו־לו׃ </p>
<p id="v27"><sup><small>27</small></sup>  וביום באו אל־הקדשׁ אל־החצר הפנימית לשׁרת בקדשׁ יקריב חטאתו נאם אדני יהוה׃ </p>
<p id="v28"><sup><small>28</small></sup>  והיתה להם לנחלה אני נחלתם ואחזה לא־תתנו להם בישׂראל אני אחזתם׃ </p>
<p id="v29"><sup><small>29</small></sup>  המנחה והחטאת והאשׁם המה יאכלום וכל־חרם בישׂראל להם יהיה׃ </p>
<p id="v30"><sup><small>30</small></sup>  וראשׁית כל־בכורי כל וכל־תרומת כל מכל תרומותיכם לכהנים יהיה וראשׁית ערסותיכם תתנו לכהן להניח ברכה אל־ביתך׃ </p>
<p id="v31"><sup><small>31</small></sup>  כל־נבלה וטרפה מן־העוף ומן־הבהמה לא יאכלו הכהנים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/43">יחזקאל - פֶּרֶק 43</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/45">יחזקאל - פֶּרֶק 45</a></td>
      </tr>
    </tbody>
  </table>
</figure>
