<!--
title: יחזקאל - פֶּרֶק 30
description: 
published: true
date: 2022-10-6T10:37:18Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/29">יחזקאל - פֶּרֶק 29</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/31">יחזקאל - פֶּרֶק 31</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם הנבא ואמרת כה אמר אדני יהוה הילילו הה ליום׃ </p>
<p id="v3"><sup><small>3</small></sup>  כי־קרוב יום וקרוב יום ליהוה יום ענן עת גוים יהיה׃ </p>
<p id="v4"><sup><small>4</small></sup>  ובאה חרב במצרים והיתה חלחלה בכושׁ בנפל חלל במצרים ולקחו המונה ונהרסו יסודתיה׃ </p>
<p id="v5"><sup><small>5</small></sup>  כושׁ ופוט ולוד וכל־הערב וכוב ובני ארץ הברית אתם בחרב יפלו׃ </p>
<p id="v6"><sup><small>6</small></sup>  כה אמר יהוה ונפלו סמכי מצרים וירד גאון עזה ממגדל סונה בחרב יפלו־בה נאם אדני יהוה׃ </p>
<p id="v7"><sup><small>7</small></sup>  ונשׁמו בתוך ארצות נשׁמות ועריו בתוך־ערים נחרבות תהיינה׃ </p>
<p id="v8"><sup><small>8</small></sup>  וידעו כי־אני יהוה בתתי־אשׁ במצרים ונשׁברו כל־עזריה׃ </p>
<p id="v9"><sup><small>9</small></sup>  ביום ההוא יצאו מלאכים מלפני בצים להחריד את־כושׁ בטח והיתה חלחלה בהם ביום מצרים כי הנה באה׃ </p>
<p id="v10"><sup><small>10</small></sup>  כה אמר אדני יהוה והשׁבתי את־המון מצרים ביד נבוכדראצר מלך־בבל׃ </p>
<p id="v11"><sup><small>11</small></sup>  הוא ועמו אתו עריצי גוים מובאים לשׁחת הארץ והריקו חרבותם על־מצרים ומלאו את־הארץ חלל׃ </p>
<p id="v12"><sup><small>12</small></sup>  ונתתי יארים חרבה ומכרתי את־הארץ ביד־רעים והשׁמתי ארץ ומלאה ביד־זרים אני יהוה דברתי׃ </p>
<p id="v13"><sup><small>13</small></sup>  כה־אמר אדני יהוה והאבדתי גלולים והשׁבתי אלילים מנף ונשׂיא מארץ־מצרים לא יהיה־עוד ונתתי יראה בארץ מצרים׃ </p>
<p id="v14"><sup><small>14</small></sup>  והשׁמתי את־פתרוס ונתתי אשׁ בצען ועשׂיתי שׁפטים בנא׃ </p>
<p id="v15"><sup><small>15</small></sup>  ושׁפכתי חמתי על־סין מעוז מצרים והכרתי את־המון נא׃ </p>
<p id="v16"><sup><small>16</small></sup>  ונתתי אשׁ במצרים חול תחיל סין ונא תהיה להבקע ונף צרי יומם׃ </p>
<p id="v17"><sup><small>17</small></sup>  בחורי און ופי־בסת בחרב יפלו והנה בשׁבי תלכנה׃ </p>
<p id="v18"><sup><small>18</small></sup>  ובתחפנחס חשׂך היום בשׁברי־שׁם את־מטות מצרים ונשׁבת־בה גאון עזה היא ענן יכסנה ובנותיה בשׁבי תלכנה׃ </p>
<p id="v19"><sup><small>19</small></sup>  ועשׂיתי שׁפטים במצרים וידעו כי־אני יהוה׃ </p>
<p id="v20"><sup><small>20</small></sup>  ויהי באחת עשׂרה שׁנה בראשׁון בשׁבעה לחדשׁ היה דבר־יהוה אלי לאמר׃ </p>
<p id="v21"><sup><small>21</small></sup>  בן־אדם את־זרוע פרעה מלך־מצרים שׁברתי והנה לא־חבשׁה לתת רפאות לשׂום חתול לחבשׁה לחזקה לתפשׂ בחרב׃ </p>
<p id="v22"><sup><small>22</small></sup>  לכן כה־אמר אדני יהוה הנני אל־פרעה מלך־מצרים ושׁברתי את־זרעתיו את־החזקה ואת־הנשׁברת והפלתי את־החרב מידו׃ </p>
<p id="v23"><sup><small>23</small></sup>  והפצותי את־מצרים בגוים וזריתם בארצות׃ </p>
<p id="v24"><sup><small>24</small></sup>  וחזקתי את־זרעות מלך בבל ונתתי את־חרבי בידו ושׁברתי את־זרעות פרעה ונאק נאקות חלל לפניו׃ </p>
<p id="v25"><sup><small>25</small></sup>  והחזקתי את־זרעות מלך בבל וזרעות פרעה תפלנה וידעו כי־אני יהוה בתתי חרבי ביד מלך־בבל ונטה אותה אל־ארץ מצרים׃ </p>
<p id="v26"><sup><small>26</small></sup>  והפצותי את־מצרים בגוים וזריתי אותם בארצות וידעו כי־אני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/29">יחזקאל - פֶּרֶק 29</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/31">יחזקאל - פֶּרֶק 31</a></td>
      </tr>
    </tbody>
  </table>
</figure>
