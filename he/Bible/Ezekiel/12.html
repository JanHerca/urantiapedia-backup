<!--
title: יחזקאל - פֶּרֶק 12
description: 
published: true
date: 2022-10-6T10:37:18Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/11">יחזקאל - פֶּרֶק 11</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/13">יחזקאל - פֶּרֶק 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם בתוך בית־המרי אתה ישׁב אשׁר עינים להם לראות ולא ראו אזנים להם לשׁמע ולא שׁמעו כי בית מרי הם׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  ואתה בן־אדם עשׂה לך כלי גולה וגלה יומם לעיניהם וגלית ממקומך אל־מקום אחר לעיניהם אולי יראו כי בית מרי המה׃ </p>
<p id="v4"><sup><small>4</small></sup>  והוצאת כליך ככלי גולה יומם לעיניהם ואתה תצא בערב לעיניהם כמוצאי גולה׃ </p>
<p id="v5"><sup><small>5</small></sup>  לעיניהם חתר־לך בקיר והוצאת בו׃ </p>
<p id="v6"><sup><small>6</small></sup>  לעיניהם על־כתף תשׂא בעלטה תוציא פניך תכסה ולא תראה את־הארץ כי־מופת נתתיך לבית ישׂראל׃ </p>
<p id="v7"><sup><small>7</small></sup>  ואעשׂ כן כאשׁר צויתי כלי הוצאתי ככלי גולה יומם ובערב חתרתי־לי בקיר ביד בעלטה הוצאתי על־כתף נשׂאתי לעיניהם׃ </p>
<p id="v8"><sup><small>8</small></sup>  ויהי דבר־יהוה אלי בבקר לאמר׃ </p>
<p id="v9"><sup><small>9</small></sup>  בן־אדם הלא אמרו אליך בית ישׂראל בית המרי מה אתה עשׂה׃ </p>
<p id="v10"><sup><small>10</small></sup>  אמר אליהם כה אמר אדני יהוה הנשׂיא המשׂא הזה בירושׁלם וכל־בית ישׂראל אשׁר־המה בתוכם׃ </p>
<p id="v11"><sup><small>11</small></sup>  אמר אני מופתכם כאשׁר עשׂיתי כן יעשׂה להם בגולה בשׁבי ילכו׃ </p>
<p id="v12"><sup><small>12</small></sup>  והנשׂיא אשׁר־בתוכם אל־כתף ישׂא בעלטה ויצא בקיר יחתרו להוציא בו פניו יכסה יען אשׁר לא־יראה לעין הוא את־הארץ׃ </p>
<p id="v13"><sup><small>13</small></sup>  ופרשׂתי את־רשׁתי עליו ונתפשׂ במצודתי והבאתי אתו בבלה ארץ כשׂדים ואותה לא־יראה ושׁם ימות׃ </p>
<p id="v14"><sup><small>14</small></sup>  וכל אשׁר סביבתיו עזרה וכל־אגפיו אזרה לכל־רוח וחרב אריק אחריהם׃ </p>
<p id="v15"><sup><small>15</small></sup>  וידעו כי־אני יהוה בהפיצי אותם בגוים וזריתי אותם בארצות׃ </p>
<p id="v16"><sup><small>16</small></sup>  והותרתי מהם אנשׁי מספר מחרב מרעב ומדבר למען יספרו את־כל־תועבותיהם בגוים אשׁר־באו שׁם וידעו כי־אני יהוה׃ </p>
<p id="v17"><sup><small>17</small></sup>  ויהי דבר־יהוה אלי לאמר׃ </p>
<p id="v18"><sup><small>18</small></sup>  בן־אדם לחמך ברעשׁ תאכל ומימיך ברגזה ובדאגה תשׁתה׃ </p>
<p id="v19"><sup><small>19</small></sup>  ואמרת אל־עם הארץ כה־אמר אדני יהוה ליושׁבי ירושׁלם אל־אדמת ישׂראל לחמם בדאגה יאכלו ומימיהם בשׁממון ישׁתו למען תשׁם ארצה ממלאה מחמס כל־הישׁבים בה׃ </p>
<p id="v20"><sup><small>20</small></sup>  והערים הנושׁבות תחרבנה והארץ שׁממה תהיה וידעתם כי־אני יהוה׃ </p>
<p id="v21"><sup><small>21</small></sup>  ויהי דבר־יהוה אלי לאמר׃ </p>
<p id="v22"><sup><small>22</small></sup>  בן־אדם מה־המשׁל הזה לכם על־אדמת ישׂראל לאמר יארכו הימים ואבד כל־חזון׃ </p>
<p id="v23"><sup><small>23</small></sup>  לכן אמר אליהם כה־אמר אדני יהוה השׁבתי את־המשׁל הזה ולא־ימשׁלו אתו עוד בישׂראל כי אם־דבר אליהם קרבו הימים ודבר כל־חזון׃ </p>
<p id="v24"><sup><small>24</small></sup>  כי לא יהיה עוד כל־חזון שׁוא ומקסם חלק בתוך בית ישׂראל׃ </p>
<p id="v25"><sup><small>25</small></sup>  כי אני יהוה אדבר את אשׁר אדבר דבר ויעשׂה לא תמשׁך עוד כי בימיכם בית המרי אדבר דבר ועשׂיתיו נאם אדני יהוה׃ </p>
<p id="v26"><sup><small>26</small></sup>  ויהי דבר־יהוה אלי לאמר׃ </p>
<p id="v27"><sup><small>27</small></sup>  בן־אדם הנה בית־ישׂראל אמרים החזון אשׁר־הוא חזה לימים רבים ולעתים רחוקות הוא נבא׃ </p>
<p id="v28"><sup><small>28</small></sup>  לכן אמר אליהם כה אמר אדני יהוה לא־תמשׁך עוד כל־דברי אשׁר אדבר דבר ויעשׂה נאם אדני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/11">יחזקאל - פֶּרֶק 11</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/13">יחזקאל - פֶּרֶק 13</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 12:2 <i>עיניים לא רואות, אוזניים לא שומעות</i>: <a href="/he/The_Urantia_Book/157#p2_2">או 157:2.2</a>. </li>
</ol>
</div>
