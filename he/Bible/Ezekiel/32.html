<!--
title: יחזקאל - פֶּרֶק 32
description: 
published: true
date: 2023-11-8T20:31:8Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/31">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 31</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/33">
          <span class="pr-2">יחזקאל - פֶּרֶק 33</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בשׁתי עשׂרה שׁנה בשׁני־עשׂר חדשׁ באחד לחדשׁ היה דבר־יהוה אלי לאמר׃ </p>
<p id="v2"><sup><small>2</small></sup>  בן־אדם שׂא קינה על־פרעה מלך־מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח־מים ברגליך ותרפס נהרותם׃ </p>
<p id="v3"><sup><small>3</small></sup>  כה אמר אדני יהוה ופרשׂתי עליך את־רשׁתי בקהל עמים רבים והעלוך בחרמי׃ </p>
<p id="v4"><sup><small>4</small></sup>  ונטשׁתיך בארץ על־פני השׂדה אטילך והשׁכנתי עליך כל־עוף השׁמים והשׂבעתי ממך חית כל־הארץ׃ </p>
<p id="v5"><sup><small>5</small></sup>  ונתתי את־בשׂרך על־ההרים ומלאתי הגאיות רמותך׃ </p>
<p id="v6"><sup><small>6</small></sup>  והשׁקיתי ארץ צפתך מדמך אל־ההרים ואפקים ימלאון ממך׃ </p>
<p id="v7"><sup><small>7</small></sup>  וכסיתי בכבותך שׁמים והקדרתי את־ככביהם שׁמשׁ בענן אכסנו וירח לא־יאיר אורו׃ </p>
<p id="v8"><sup><small>8</small></sup>  כל־מאורי אור בשׁמים אקדירם עליך ונתתי חשׁך על־ארצך נאם אדני יהוה׃ </p>
<p id="v9"><sup><small>9</small></sup>  והכעסתי לב עמים רבים בהביאי שׁברך בגוים על־ארצות אשׁר לא־ידעתם׃ </p>
<p id="v10"><sup><small>10</small></sup>  והשׁמותי עליך עמים רבים ומלכיהם ישׂערו עליך שׂער בעופפי חרבי על־פניהם וחרדו לרגעים אישׁ לנפשׁו ביום מפלתך׃ </p>
<p id="v11"><sup><small>11</small></sup>  כי כה אמר אדני יהוה חרב מלך־בבל תבואך׃ </p>
<p id="v12"><sup><small>12</small></sup>  בחרבות גבורים אפיל המונך עריצי גוים כלם ושׁדדו את־גאון מצרים ונשׁמד כל־המונה׃ </p>
<p id="v13"><sup><small>13</small></sup>  והאבדתי את־כל־בהמתה מעל מים רבים ולא תדלחם רגל־אדם עוד ופרסות בהמה לא תדלחם׃ </p>
<p id="v14"><sup><small>14</small></sup>  אז אשׁקיע מימיהם ונהרותם כשׁמן אוליך נאם אדני יהוה׃ </p>
<p id="v15"><sup><small>15</small></sup>  בתתי את־ארץ מצרים שׁממה ונשׁמה ארץ ממלאה בהכותי את־כל־יושׁבי בה וידעו כי־אני יהוה׃ </p>
<p id="v16"><sup><small>16</small></sup>  קינה היא וקוננוה בנות הגוים תקוננה אותה על־מצרים ועל־כל־המונה תקוננה אותה נאם אדני יהוה׃ </p>
<p id="v17"><sup><small>17</small></sup>  ויהי בשׁתי עשׂרה שׁנה בחמשׁה עשׂר לחדשׁ היה דבר־יהוה אלי לאמר׃ </p>
<p id="v18"><sup><small>18</small></sup>  בן־אדם נהה על־המון מצרים והורדהו אותה ובנות גוים אדרם אל־ארץ תחתיות את־יורדי בור׃ </p>
<p id="v19"><sup><small>19</small></sup>  ממי נעמת רדה והשׁכבה את־ערלים׃ </p>
<p id="v20"><sup><small>20</small></sup>  בתוך חללי־חרב יפלו חרב נתנה משׁכו אותה וכל־המוניה׃ </p>
<p id="v21"><sup><small>21</small></sup>  ידברו־לו אלי גבורים מתוך שׁאול את־עזריו ירדו שׁכבו הערלים חללי־חרב׃ </p>
<p id="v22"><sup><small>22</small></sup>  שׁם אשׁור וכל־קהלה סביבותיו קברתיו כלם חללים הנפלים בחרב׃ </p>
<p id="v23"><sup><small>23</small></sup>  אשׁר נתנו קברתיה בירכתי־בור ויהי קהלה סביבות קברתה כלם חללים נפלים בחרב אשׁר־נתנו חתית בארץ חיים׃ </p>
<p id="v24"><sup><small>24</small></sup>  שׁם עילם וכל־המונה סביבות קברתה כלם חללים הנפלים בחרב אשׁר־ירדו ערלים אל־ארץ תחתיות אשׁר נתנו חתיתם בארץ חיים וישׂאו כלמתם את־יורדי בור׃ </p>
<p id="v25"><sup><small>25</small></sup>  בתוך חללים נתנו משׁכב לה בכל־המונה סביבותיו קברתה כלם ערלים חללי־חרב כי־נתן חתיתם בארץ חיים וישׂאו כלמתם את־יורדי בור בתוך חללים נתן׃ </p>
<p id="v26"><sup><small>26</small></sup>  שׁם משׁך תבל וכל־המונה סביבותיו קברותיה כלם ערלים מחללי חרב כי־נתנו חתיתם בארץ חיים׃ </p>
<p id="v27"><sup><small>27</small></sup>  ולא ישׁכבו את־גבורים נפלים מערלים אשׁר ירדו־שׁאול בכלי־מלחמתם ויתנו את־חרבותם תחת ראשׁיהם ותהי עונתם על־עצמותם כי־חתית גבורים בארץ חיים׃ </p>
<p id="v28"><sup><small>28</small></sup>  ואתה בתוך ערלים תשׁבר ותשׁכב את־חללי־חרב׃ </p>
<p id="v29"><sup><small>29</small></sup>  שׁמה אדום מלכיה וכל־נשׂיאיה אשׁר־נתנו בגבורתם את־חללי־חרב המה את־ערלים ישׁכבו ואת־ירדי בור׃ </p>
<p id="v30"><sup><small>30</small></sup>  שׁמה נסיכי צפון כלם וכל־צדני אשׁר־ירדו את־חללים בחתיתם מגבורתם בושׁים וישׁכבו ערלים את־חללי־חרב וישׂאו כלמתם את־יורדי בור׃ </p>
<p id="v31"><sup><small>31</small></sup>  אותם יראה פרעה ונחם על־כל־המונה חללי־חרב פרעה וכל־חילו נאם אדני יהוה׃ </p>
<p id="v32"><sup><small>32</small></sup>  כי־נתתי את־חתיתו בארץ חיים והשׁכב בתוך ערלים את־חללי־חרב פרעה וכל־המונה נאם אדני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/31">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 31</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/33">
          <span class="pr-2">יחזקאל - פֶּרֶק 33</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
