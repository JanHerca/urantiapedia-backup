<!--
title: יחזקאל - פֶּרֶק 16
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/15">יחזקאל - פֶּרֶק 15</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/17">יחזקאל - פֶּרֶק 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם הודע את־ירושׁלם את־תועבתיה׃ </p>
<p id="v3"><sup><small>3</small></sup>  ואמרת כה־אמר אדני יהוה לירושׁלם מכרתיך ומלדתיך מארץ הכנעני אביך האמרי ואמך חתית׃ </p>
<p id="v4"><sup><small>4</small></sup>  ומולדותיך ביום הולדת אתך לא־כרת שׁרך ובמים לא־רחצת למשׁעי והמלח לא המלחת והחתל לא חתלת׃ </p>
<p id="v5"><sup><small>5</small></sup>  לא־חסה עליך עין לעשׂות לך אחת מאלה לחמלה עליך ותשׁלכי אל־פני השׂדה בגעל נפשׁך ביום הלדת אתך׃ </p>
<p id="v6"><sup><small>6</small></sup>  ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי׃ </p>
<p id="v7"><sup><small>7</small></sup>  רבבה כצמח השׂדה נתתיך ותרבי ותגדלי ותבאי בעדי עדיים שׁדים נכנו ושׂערך צמח ואת ערם ועריה׃ </p>
<p id="v8"><sup><small>8</small></sup>  ואעבר עליך ואראך והנה עתך עת דדים ואפרשׂ כנפי עליך ואכסה ערותך ואשׁבע לך ואבוא בברית אתך נאם אדני יהוה ותהיי לי׃ </p>
<p id="v9"><sup><small>9</small></sup>  וארחצך במים ואשׁטף דמיך מעליך ואסכך בשׁמן׃ </p>
<p id="v10"><sup><small>10</small></sup>  ואלבישׁך רקמה ואנעלך תחשׁ ואחבשׁך בשׁשׁ ואכסך משׁי׃ </p>
<p id="v11"><sup><small>11</small></sup>  ואעדך עדי ואתנה צמידים על־ידיך ורביד על־גרונך׃ </p>
<p id="v12"><sup><small>12</small></sup>  ואתן נזם על־אפך ועגילים על־אזניך ועטרת תפארת בראשׁך׃ </p>
<p id="v13"><sup><small>13</small></sup>  ותעדי זהב וכסף ומלבושׁך שׁשׁי ומשׁי ורקמה סלת ודבשׁ ושׁמן אכלתי ותיפי במאד מאד ותצלחי למלוכה׃ </p>
<p id="v14"><sup><small>14</small></sup>  ויצא לך שׁם בגוים ביפיך כי כליל הוא בהדרי אשׁר־שׂמתי עליך נאם אדני יהוה׃ </p>
<p id="v15"><sup><small>15</small></sup>  ותבטחי ביפיך ותזני על־שׁמך ותשׁפכי את־תזנותיך על־כל־עובר לו־יהי׃ </p>
<p id="v16"><sup><small>16</small></sup>  ותקחי מבגדיך ותעשׂי־לך במות טלאות ותזני עליהם לא באות ולא יהיה׃ </p>
<p id="v17"><sup><small>17</small></sup>  ותקחי כלי תפארתך מזהבי ומכספי אשׁר נתתי לך ותעשׂי־לך צלמי זכר ותזני־בם׃ </p>
<p id="v18"><sup><small>18</small></sup>  ותקחי את־בגדי רקמתך ותכסים ושׁמני וקטרתי נתתי לפניהם׃ </p>
<p id="v19"><sup><small>19</small></sup>  ולחמי אשׁר־נתתי לך סלת ושׁמן ודבשׁ האכלתיך ונתתיהו לפניהם לריח ניחח ויהי נאם אדני יהוה׃ </p>
<p id="v20"><sup><small>20</small></sup>  ותקחי את־בניך ואת־בנותיך אשׁר ילדת לי ותזבחים להם לאכול המעט מתזנתך׃ </p>
<p id="v21"><sup><small>21</small></sup>  ותשׁחטי את־בני ותתנים בהעביר אותם להם׃ <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  ואת כל־תועבתיך ותזנתיך לא זכרתי את־ימי נעוריך בהיותך ערם ועריה מתבוססת בדמך היית׃ </p>
<p id="v23"><sup><small>23</small></sup>  ויהי אחרי כל־רעתך אוי אוי לך נאם אדני יהוה׃ </p>
<p id="v24"><sup><small>24</small></sup>  ותבני־לך גב ותעשׂי־לך רמה בכל־רחוב׃ </p>
<p id="v25"><sup><small>25</small></sup>  אל־כל־ראשׁ דרך בנית רמתך ותתעבי את־יפיך ותפשׂקי את־רגליך לכל־עובר ותרבי את־תזנתך׃ </p>
<p id="v26"><sup><small>26</small></sup>  ותזני אל־בני־מצרים שׁכניך גדלי בשׂר ותרבי את־תזנתך להכעיסני׃ </p>
<p id="v27"><sup><small>27</small></sup>  והנה נטיתי ידי עליך ואגרע חקך ואתנך בנפשׁ שׂנאותיך בנות פלשׁתים הנכלמות מדרכך זמה׃ </p>
<p id="v28"><sup><small>28</small></sup>  ותזני אל־בני אשׁור מבלתי שׂבעתך ותזנים וגם לא שׂבעת׃ </p>
<p id="v29"><sup><small>29</small></sup>  ותרבי את־תזנותך אל־ארץ כנען כשׂדימה וגם־בזאת לא שׂבעת׃ </p>
<p id="v30"><sup><small>30</small></sup>  מה אמלה לבתך נאם אדני יהוה בעשׂותך את־כל־אלה מעשׂה אשׁה־זונה שׁלטת׃ </p>
<p id="v31"><sup><small>31</small></sup>  בבנותיך גבך בראשׁ כל־דרך ורמתך עשׂיתי בכל־רחוב ולא־הייתי כזונה לקלס אתנן׃ </p>
<p id="v32"><sup><small>32</small></sup>  האשׁה המנאפת תחת אישׁה תקח את־זרים׃ </p>
<p id="v33"><sup><small>33</small></sup>  לכל־זנות יתנו־נדה ואת נתת את־נדניך לכל־מאהביך ותשׁחדי אותם לבוא אליך מסביב בתזנותיך׃ </p>
<p id="v34"><sup><small>34</small></sup>  ויהי־בך הפך מן־הנשׁים בתזנותיך ואחריך לא זונה ובתתך אתנן ואתנן לא נתן־לך ותהי להפך׃ </p>
<p id="v35"><sup><small>35</small></sup>  לכן זונה שׁמעי דבר־יהוה׃ </p>
<p id="v36"><sup><small>36</small></sup>  כה־אמר אדני יהוה יען השׁפך נחשׁתך ותגלה ערותך בתזנותיך על־מאהביך ועל כל־גלולי תועבותיך וכדמי בניך אשׁר נתת להם׃ </p>
<p id="v37"><sup><small>37</small></sup>  לכן הנני מקבץ את־כל־מאהביך אשׁר ערבת עליהם ואת כל־אשׁר אהבת על כל־אשׁר שׂנאת וקבצתי אתם עליך מסביב וגליתי ערותך אלהם וראו את־כל־ערותך׃ </p>
<p id="v38"><sup><small>38</small></sup>  ושׁפטתיך משׁפטי נאפות ושׁפכת דם ונתתיך דם חמה וקנאה׃ </p>
<p id="v39"><sup><small>39</small></sup>  ונתתי אותך בידם והרסו גבך ונתצו רמתיך והפשׁיטו אותך בגדיך ולקחו כלי תפארתך והניחוך עירם ועריה׃ </p>
<p id="v40"><sup><small>40</small></sup>  והעלו עליך קהל ורגמו אותך באבן ובתקוך בחרבותם׃ </p>
<p id="v41"><sup><small>41</small></sup>  ושׂרפו בתיך באשׁ ועשׂו־בך שׁפטים לעיני נשׁים רבות והשׁבתיך מזונה וגם־אתנן לא תתני־עוד׃ </p>
<p id="v42"><sup><small>42</small></sup>  והנחתי חמתי בך וסרה קנאתי ממך ושׁקטתי ולא אכעס עוד׃ </p>
<p id="v43"><sup><small>43</small></sup>  יען אשׁר לא־זכרתי את־ימי נעוריך ותרגזי־לי בכל־אלה וגם־אני הא דרכך בראשׁ נתתי נאם אדני יהוה ולא עשׂיתי את־הזמה על כל־תועבתיך׃ </p>
<p id="v44"><sup><small>44</small></sup>  הנה כל־המשׁל עליך ימשׁל לאמר כאמה בתה׃ </p>
<p id="v45"><sup><small>45</small></sup>  בת־אמך את געלת אישׁה ובניה ואחות אחותך את אשׁר געלו אנשׁיהן ובניהן אמכן חתית ואביכן אמרי׃ </p>
<p id="v46"><sup><small>46</small></sup>  ואחותך הגדולה שׁמרון היא ובנותיה היושׁבת על־שׂמאולך ואחותך הקטנה ממך היושׁבת מימינך סדם ובנותיה׃ </p>
<p id="v47"><sup><small>47</small></sup>  ולא בדרכיהן הלכת ובתועבותיהן עשׂיתי כמעט קט ותשׁחתי מהן בכל־דרכיך׃ </p>
<p id="v48"><sup><small>48</small></sup>  חי־אני נאם אדני יהוה אם־עשׂתה סדם אחותך היא ובנותיה כאשׁר עשׂית את ובנותיך׃ </p>
<p id="v49"><sup><small>49</small></sup>  הנה־זה היה עון סדם אחותך גאון שׂבעת־לחם ושׁלות השׁקט היה לה ולבנותיה ויד־עני ואביון לא החזיקה׃ </p>
<p id="v50"><sup><small>50</small></sup>  ותגבהינה ותעשׂינה תועבה לפני ואסיר אתהן כאשׁר ראיתי׃ </p>
<p id="v51"><sup><small>51</small></sup>  ושׁמרון כחצי חטאתיך לא חטאה ותרבי את־תועבותיך מהנה ותצדקי את־אחותך בכל־תועבותיך אשׁר עשׂיתי׃ </p>
<p id="v52"><sup><small>52</small></sup>  גם־את שׂאי כלמתך אשׁר פללת לאחותך בחטאתיך אשׁר־התעבת מהן תצדקנה ממך וגם־את בושׁי ושׂאי כלמתך בצדקתך אחיותך׃ </p>
<p id="v53"><sup><small>53</small></sup>  ושׁבתי את־שׁביתהן את־שׁבית סדם ובנותיה ואת־שׁבית שׁמרון ובנותיה ושׁבית שׁביתיך בתוכהנה׃ </p>
<p id="v54"><sup><small>54</small></sup>  למען תשׂאי כלמתך ונכלמת מכל אשׁר עשׂית בנחמך אתן׃ </p>
<p id="v55"><sup><small>55</small></sup>  ואחותיך סדם ובנותיה תשׁבן לקדמתן ושׁמרון ובנותיה תשׁבן לקדמתן ואת ובנותיך תשׁבינה לקדמתכן׃ </p>
<p id="v56"><sup><small>56</small></sup>  ולוא היתה סדם אחותך לשׁמועה בפיך ביום גאוניך׃ </p>
<p id="v57"><sup><small>57</small></sup>  בטרם תגלה רעתך כמו עת חרפת בנות־ארם וכל־סביבותיה בנות פלשׁתים השׁאטות אותך מסביב׃ </p>
<p id="v58"><sup><small>58</small></sup>  את־זמתך ואת־תועבותיך את נשׂאתים נאם יהוה׃ </p>
<p id="v59"><sup><small>59</small></sup>  כי כה אמר אדני יהוה ועשׂית אותך כאשׁר עשׂית אשׁר־בזית אלה להפר ברית׃ </p>
<p id="v60"><sup><small>60</small></sup>  וזכרתי אני את־בריתי אותך בימי נעוריך והקמותי לך ברית עולם׃ </p>
<p id="v61"><sup><small>61</small></sup>  וזכרת את־דרכיך ונכלמת בקחתך את־אחותיך הגדלות ממך אל־הקטנות ממך ונתתי אתהן לך לבנות ולא מבריתך׃ </p>
<p id="v62"><sup><small>62</small></sup>  והקימותי אני את־בריתי אתך וידעת כי־אני יהוה׃ </p>
<p id="v63"><sup><small>63</small></sup>  למען תזכרי ובשׁת ולא יהיה־לך עוד פתחון פה מפני כלמתך בכפרי־לך לכל־אשׁר עשׂית נאם אדני יהוה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 16:21 <i>יראת שמים</i>: <a href="/he/The_Urantia_Book/85#p4_4">או 85:4.4</a>. </li>
</ol>
</div>
