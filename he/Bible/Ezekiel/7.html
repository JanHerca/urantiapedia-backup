<!--
title: יחזקאל - פֶּרֶק 7
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/6">יחזקאל - פֶּרֶק 6</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/8">יחזקאל - פֶּרֶק 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  ואתה בן־אדם כה־אמר אדני יהוה לאדמת ישׂראל קץ בא הקץ על־ארבעת כנפות הארץ׃ </p>
<p id="v3"><sup><small>3</small></sup>  עתה הקץ עליך ושׁלחתי אפי בך ושׁפטתיך כדרכיך ונתתי עליך את כל־תועבתיך׃ </p>
<p id="v4"><sup><small>4</small></sup>  ולא־תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי־אני יהוה׃ </p>
<p id="v5"><sup><small>5</small></sup>  כה אמר אדני יהוה רעה אחת רעה הנה באה׃ </p>
<p id="v6"><sup><small>6</small></sup>  קץ בא בא הקץ הקיץ אליך הנה באה׃ </p>
<p id="v7"><sup><small>7</small></sup>  באה הצפירה אליך יושׁב הארץ בא העת קרוב היום מהומה ולא־הד הרים׃ </p>
<p id="v8"><sup><small>8</small></sup>  עתה מקרוב אשׁפוך חמתי עליך וכליתי אפי בך ושׁפטתיך כדרכיך ונתתי עליך את כל־תועבותיך׃ </p>
<p id="v9"><sup><small>9</small></sup>  ולא־תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני יהוה מכה׃ </p>
<p id="v10"><sup><small>10</small></sup>  הנה היום הנה באה יצאה הצפרה צץ המטה פרח הזדון׃ </p>
<p id="v11"><sup><small>11</small></sup>  החמס קם למטה־רשׁע לא־מהם ולא מהמונם ולא מהמהם ולא־נה בהם׃ </p>
<p id="v12"><sup><small>12</small></sup>  בא העת הגיע היום הקונה אל־ישׂמח והמוכר אל־יתאבל כי חרון אל־כל־המונה׃ </p>
<p id="v13"><sup><small>13</small></sup>  כי המוכר אל־הממכר לא ישׁוב ועוד בחיים חיתם כי־חזון אל־כל־המונה לא ישׁוב ואישׁ בעונו חיתו לא יתחזקו׃ </p>
<p id="v14"><sup><small>14</small></sup>  תקעו בתקוע והכין הכל ואין הלך למלחמה כי חרוני אל־כל־המונה׃ </p>
<p id="v15"><sup><small>15</small></sup>  החרב בחוץ והדבר והרעב מבית אשׁר בשׂדה בחרב ימות ואשׁר בעיר רעב ודבר יאכלנו׃ </p>
<p id="v16"><sup><small>16</small></sup>  ופלטו פליטיהם והיו אל־ההרים כיוני הגאיות כלם המות אישׁ בעונו׃ </p>
<p id="v17"><sup><small>17</small></sup>  כל־הידים תרפינה וכל־ברכים תלכנה מים׃ </p>
<p id="v18"><sup><small>18</small></sup>  וחגרו שׂקים וכסתה אותם פלצות ואל כל־פנים בושׁה ובכל־ראשׁיהם קרחה׃ </p>
<p id="v19"><sup><small>19</small></sup>  כספם בחוצות ישׁליכו וזהבם לנדה יהיה כספם וזהבם לא־יוכל להצילם ביום עברת יהוה נפשׁם לא ישׂבעו ומעיהם לא ימלאו כי־מכשׁול עונם היה׃ </p>
<p id="v20"><sup><small>20</small></sup>  וצבי עדיו לגאון שׂמהו וצלמי תועבתם שׁקוציהם עשׂו בו על־כן נתתיו להם לנדה׃ </p>
<p id="v21"><sup><small>21</small></sup>  ונתתיו ביד־הזרים לבז ולרשׁעי הארץ לשׁלל וחללה׃ </p>
<p id="v22"><sup><small>22</small></sup>  והסבותי פני מהם וחללו את־צפוני ובאו־בה פריצים וחללוה׃ </p>
<p id="v23"><sup><small>23</small></sup>  עשׂה הרתוק כי הארץ מלאה משׁפט דמים והעיר מלאה חמס׃ </p>
<p id="v24"><sup><small>24</small></sup>  והבאתי רעי גוים וירשׁו את־בתיהם והשׁבתי גאון עזים ונחלו מקדשׁיהם׃ </p>
<p id="v25"><sup><small>25</small></sup>  קפדה־בא ובקשׁו שׁלום ואין׃ </p>
<p id="v26"><sup><small>26</small></sup>  הוה על־הוה תבוא ושׁמעה אל־שׁמועה תהיה ובקשׁו חזון מנביא ותורה תאבד מכהן ועצה מזקנים׃ </p>
<p id="v27"><sup><small>27</small></sup>  המלך יתאבל ונשׂיא ילבשׁ שׁממה וידי עם־הארץ תבהלנה מדרכם אעשׂה אותם ובמשׁפטיהם אשׁפטם וידעו כי־אני יהוה׃ </p>
