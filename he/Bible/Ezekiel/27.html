<!--
title: יחזקאל - פֶּרֶק 27
description: 
published: true
date: 2022-10-6T10:37:18Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/26">יחזקאל - פֶּרֶק 26</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/28">יחזקאל - פֶּרֶק 28</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  ואתה בן־אדם שׂא על־צר קינה׃ </p>
<p id="v3"><sup><small>3</small></sup>  ואמרת לצור הישׁבתי על־מבואת ים רכלת העמים אל־איים רבים כה אמר אדני יהוה צור את אמרת אני כלילת יפי׃ </p>
<p id="v4"><sup><small>4</small></sup>  בלב ימים גבוליך בניך כללו יפיך׃ </p>
<p id="v5"><sup><small>5</small></sup>  ברושׁים משׂניר בנו לך את כל־לחתים ארז מלבנון לקחו לעשׂות תרן עליך׃ </p>
<p id="v6"><sup><small>6</small></sup>  אלונים מבשׁן עשׂו משׁוטיך קרשׁך עשׂו־שׁן בת־אשׁרים מאיי כתים׃ </p>
<p id="v7"><sup><small>7</small></sup>  שׁשׁ־ברקמה ממצרים היה מפרשׂך להיות לך לנס תכלת וארגמן מאיי אלישׁה היה מכסך׃ </p>
<p id="v8"><sup><small>8</small></sup>  ישׁבי צידון וארוד היו שׁטים לך חכמיך צור היו בך המה חבליך׃ </p>
<p id="v9"><sup><small>9</small></sup>  זקני גבל וחכמיה היו בך מחזיקי בדקך כל־אניות הים ומלחיהם היו בך לערב מערבך׃ </p>
<p id="v10"><sup><small>10</small></sup>  פרס ולוד ופוט היו בחילך אנשׁי מלחמתך מגן וכובע תלו־בך המה נתנו הדרך׃ </p>
<p id="v11"><sup><small>11</small></sup>  בני ארוד וחילך על־חומותיך סביב וגמדים במגדלותיך היו שׁלטיהם תלו על־חומותיך סביב המה כללו יפיך׃ </p>
<p id="v12"><sup><small>12</small></sup>  תרשׁישׁ סחרתך מרב כל־הון בכסף ברזל בדיל ועופרת נתנו עזבוניך׃ </p>
<p id="v13"><sup><small>13</small></sup>  יון תבל ומשׁך המה רכליך בנפשׁ אדם וכלי נחשׁת נתנו מערבך׃ </p>
<p id="v14"><sup><small>14</small></sup>  מבית תוגרמה סוסים ופרשׁים ופרדים נתנו עזבוניך׃ </p>
<p id="v15"><sup><small>15</small></sup>  בני דדן רכליך איים רבים סחרת ידך קרנות שׁן והובנים השׁיבו אשׁכרך׃ </p>
<p id="v16"><sup><small>16</small></sup>  ארם סחרתך מרב מעשׂיך בנפך ארגמן ורקמה ובוץ וראמת וכדכד נתנו בעזבוניך׃ </p>
<p id="v17"><sup><small>17</small></sup>  יהודה וארץ ישׂראל המה רכליך בחטי מנית ופנג ודבשׁ ושׁמן וצרי נתנו מערבך׃ </p>
<p id="v18"><sup><small>18</small></sup>  דמשׂק סחרתך ברב מעשׂיך מרב כל־הון ביין חלבון וצמר צחר׃ </p>
<p id="v19"><sup><small>19</small></sup>  ודן ויון מאוזל בעזבוניך נתנו ברזל עשׁות קדה וקנה במערבך היה׃ </p>
<p id="v20"><sup><small>20</small></sup>  דדן רכלתך בבגדי־חפשׁ לרכבה׃ </p>
<p id="v21"><sup><small>21</small></sup>  ערב וכל־נשׂיאי קדר המה סחרי ידך בכרים ואילים ועתודים בם סחריך׃ </p>
<p id="v22"><sup><small>22</small></sup>  רכלי שׁבא ורעמה המה רכליך בראשׁ כל־בשׂם ובכל־אבן יקרה וזהב נתנו עזבוניך׃ </p>
<p id="v23"><sup><small>23</small></sup>  חרן וכנה ועדן רכלי שׁבא אשׁור כלמד רכלתך׃ </p>
<p id="v24"><sup><small>24</small></sup>  המה רכליך במכללים בגלומי תכלת ורקמה ובגנזי ברמים בחבלים חבשׁים וארזים במרכלתך׃ </p>
<p id="v25"><sup><small>25</small></sup>  אניות תרשׁישׁ שׁרותיך מערבך ותמלאי ותכבדי מאד בלב ימים׃ </p>
<p id="v26"><sup><small>26</small></sup>  במים רבים הביאוך השׁטים אתך רוח הקדים שׁברך בלב ימים׃ </p>
<p id="v27"><sup><small>27</small></sup>  הונך ועזבוניך מערבך מלחיך וחבליך מחזיקי בדקך וערבי מערבך וכל־אנשׁי מלחמתך אשׁר־בך ובכל־קהלך אשׁר בתוכך יפלו בלב ימים ביום מפלתך׃ </p>
<p id="v28"><sup><small>28</small></sup>  לקול זעקת חבליך ירעשׁו מגרשׁות׃ </p>
<p id="v29"><sup><small>29</small></sup>  וירדו מאניותיהם כל תפשׂי משׁוט מלחים כל חבלי הים אל־הארץ יעמדו׃ </p>
<p id="v30"><sup><small>30</small></sup>  והשׁמיעו עליך בקולם ויזעקו מרה ויעלו עפר על־ראשׁיהם באפר יתפלשׁו׃ </p>
<p id="v31"><sup><small>31</small></sup>  והקריחו אליך קרחה וחגרו שׂקים ובכו אליך במר־נפשׁ מספד מר׃ </p>
<p id="v32"><sup><small>32</small></sup>  ונשׂאו אליך בניהם קינה וקוננו עליך מי כצור כדמה בתוך הים׃ </p>
<p id="v33"><sup><small>33</small></sup>  בצאת עזבוניך מימים השׂבעת עמים רבים ברב הוניך ומערביך העשׁרת מלכי־ארץ׃ </p>
<p id="v34"><sup><small>34</small></sup>  עת נשׁברת מימים במעמקי־מים מערבך וכל־קהלך בתוכך נפלו׃ </p>
<p id="v35"><sup><small>35</small></sup>  כל ישׁבי האיים שׁממו עליך ומלכיהם שׂערו שׂער רעמו פנים׃ </p>
<p id="v36"><sup><small>36</small></sup>  סחרים בעמים שׁרקו עליך בלהות היית ואינך עד־עולם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/26">יחזקאל - פֶּרֶק 26</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/28">יחזקאל - פֶּרֶק 28</a></td>
      </tr>
    </tbody>
  </table>
</figure>
