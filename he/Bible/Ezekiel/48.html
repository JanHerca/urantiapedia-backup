<!--
title: יחזקאל - פֶּרֶק 48
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/47">יחזקאל - פֶּרֶק 47</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"> </td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלה שׁמות השׁבטים מקצה צפונה אל־יד דרך־חתלן לבוא־חמת חצר עינן גבול דמשׂק צפונה אל־יד חמת והיו־לו פאת־קדים הים דן אחד׃ </p>
<p id="v2"><sup><small>2</small></sup>  ועל גבול דן מפאת קדים עד־פאת־ימה אשׁר אחד׃ </p>
<p id="v3"><sup><small>3</small></sup>  ועל גבול אשׁר מפאת קדימה ועד־פאת־ימה נפתלי אחד׃ </p>
<p id="v4"><sup><small>4</small></sup>  ועל גבול נפתלי מפאת קדמה עד־פאת־ימה מנשׁה אחד׃ </p>
<p id="v5"><sup><small>5</small></sup>  ועל גבול מנשׁה מפאת קדמה עד־פאת־ימה אפרים אחד׃ </p>
<p id="v6"><sup><small>6</small></sup>  ועל גבול אפרים מפאת קדים ועד־פאת־ימה ראובן אחד׃ </p>
<p id="v7"><sup><small>7</small></sup>  ועל גבול ראובן מפאת קדים עד־פאת־ימה יהודה אחד׃ </p>
<p id="v8"><sup><small>8</small></sup>  ועל גבול יהודה מפאת קדים עד־פאת־ימה תהיה התרומה אשׁר־תרימו חמשׁה ועשׂרים אלף רחב וארך כאחד החלקים מפאת קדימה עד־פאת־ימה והיה המקדשׁ בתוכו׃ </p>
<p id="v9"><sup><small>9</small></sup>  התרומה אשׁר תרימו ליהוה ארך חמשׁה ועשׂרים אלף ורחב עשׂרת אלפים׃ </p>
<p id="v10"><sup><small>10</small></sup>  ולאלה תהיה תרומת־הקדשׁ לכהנים צפונה חמשׁה ועשׂרים אלף וימה רחב עשׂרת אלפים וקדימה רחב עשׂרת אלפים ונגבה ארך חמשׁה ועשׂרים אלף והיה מקדשׁ־יהוה בתוכו׃ </p>
<p id="v11"><sup><small>11</small></sup>  לכהנים המקדשׁ מבני צדוק אשׁר שׁמרו משׁמרתי אשׁר לא־תעו בתעות בני ישׂראל כאשׁר תעו הלוים׃ </p>
<p id="v12"><sup><small>12</small></sup>  והיתה להם תרומיה מתרומת הארץ קדשׁ קדשׁים אל־גבול הלוים׃ </p>
<p id="v13"><sup><small>13</small></sup>  והלוים לעמת גבול הכהנים חמשׁה ועשׂרים אלף ארך ורחב עשׂרת אלפים כל־ארך חמשׁה ועשׂרים אלף ורחב עשׂרת אלפים׃ </p>
<p id="v14"><sup><small>14</small></sup>  ולא־ימכרו ממנו ולא ימר ולא יעבור ראשׁית הארץ כי־קדשׁ ליהוה׃ </p>
<p id="v15"><sup><small>15</small></sup>  וחמשׁת אלפים הנותר ברחב על־פני חמשׁה ועשׂרים אלף חל־הוא לעיר למושׁב ולמגרשׁ והיתה העיר בתוכה׃ </p>
<p id="v16"><sup><small>16</small></sup>  ואלה מדותיה פאת צפון חמשׁ מאות וארבעת אלפים ופאת־נגב חמשׁ חמשׁ מאות וארבעת אלפים ומפאת קדים חמשׁ מאות וארבעת אלפים ופאת־ימה חמשׁ מאות וארבעת אלפים׃ </p>
<p id="v17"><sup><small>17</small></sup>  והיה מגרשׁ לעיר צפונה חמשׁים ומאתים ונגבה חמשׁים ומאתים וקדימה חמשׁים ומאתים וימה חמשׁים ומאתים׃ </p>
<p id="v18"><sup><small>18</small></sup>  והנותר בארך לעמת תרומת הקדשׁ עשׂרת אלפים קדימה ועשׂרת אלפים ימה והיה לעמת תרומת הקדשׁ והיתה תבואתה ללחם לעבדי העיר׃ </p>
<p id="v19"><sup><small>19</small></sup>  והעבד העיר יעבדוהו מכל שׁבטי ישׂראל׃ </p>
<p id="v20"><sup><small>20</small></sup>  כל־התרומה חמשׁה ועשׂרים אלף בחמשׁה ועשׂרים אלף רביעית תרימו את־תרומת הקדשׁ אל־אחזת העיר׃ </p>
<p id="v21"><sup><small>21</small></sup>  והנותר לנשׂיא מזה ומזה לתרומת־הקדשׁ ולאחזת העיר אל־פני חמשׁה ועשׂרים אלף תרומה עד־גבול קדימה וימה על־פני חמשׁה ועשׂרים אלף על־גבול ימה לעמת חלקים לנשׂיא והיתה תרומת הקדשׁ ומקדשׁ הבית בתוכה׃ </p>
<p id="v22"><sup><small>22</small></sup>  ומאחזת הלוים ומאחזת העיר בתוך אשׁר לנשׂיא יהיה בין גבול יהודה ובין גבול בנימן לנשׂיא יהיה׃ </p>
<p id="v23"><sup><small>23</small></sup>  ויתר השׁבטים מפאת קדימה עד־פאת־ימה בנימן אחד׃ </p>
<p id="v24"><sup><small>24</small></sup>  ועל גבול בנימן מפאת קדימה עד־פאת־ימה שׁמעון אחד׃ </p>
<p id="v25"><sup><small>25</small></sup>  ועל גבול שׁמעון מפאת קדימה עד־פאת־ימה ישׂשכר אחד׃ </p>
<p id="v26"><sup><small>26</small></sup>  ועל גבול ישׂשכר מפאת קדימה עד־פאת־ימה זבולן אחד׃ </p>
<p id="v27"><sup><small>27</small></sup>  ועל גבול זבולן מפאת קדמה עד־פאת־ימה גד אחד׃ </p>
<p id="v28"><sup><small>28</small></sup>  ועל גבול גד אל־פאת נגב תימנה והיה גבול מתמר מי מריבת קדשׁ נחלה על־הים הגדול׃ </p>
<p id="v29"><sup><small>29</small></sup>  זאת הארץ אשׁר־תפילו מנחלה לשׁבטי ישׂראל ואלה מחלקותם נאם אדני יהוה׃ </p>
<p id="v30"><sup><small>30</small></sup>  ואלה תוצאת העיר מפאת צפון חמשׁ מאות וארבעת אלפים מדה׃ </p>
<p id="v31"><sup><small>31</small></sup>  ושׁערי העיר על־שׁמות שׁבטי ישׂראל שׁערים שׁלושׁה צפונה שׁער ראובן אחד שׁער יהודה אחד שׁער לוי אחד׃ </p>
<p id="v32"><sup><small>32</small></sup>  ואל־פאת קדימה חמשׁ מאות וארבעת אלפים ושׁערים שׁלשׁה ושׁער יוסף אחד שׁער בנימן אחד שׁער דן אחד׃ </p>
<p id="v33"><sup><small>33</small></sup>  ופאת־נגבה חמשׁ מאות וארבעת אלפים מדה ושׁערים שׁלשׁה שׁער שׁמעון אחד שׁער ישׂשכר אחד שׁער זבולן אחד׃ </p>
<p id="v34"><sup><small>34</small></sup>  פאת־ימה חמשׁ מאות וארבעת אלפים שׁעריהם שׁלשׁה שׁער גד אחד שׁער אשׁר אחד שׁער נפתלי אחד׃ </p>
<p id="v35"><sup><small>35</small></sup>  סביב שׁמנה עשׂר אלף ושׁם־העיר מיום יהוה שׁמה׃ </p>
