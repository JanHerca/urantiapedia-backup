<!--
title: יחזקאל - פֶּרֶק 24
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/23">יחזקאל - פֶּרֶק 23</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/25">יחזקאל - פֶּרֶק 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי בשׁנה התשׁיעית בחדשׁ העשׂירי בעשׂור לחדשׁ לאמר׃ </p>
<p id="v2"><sup><small>2</small></sup>  בן־אדם כתוב־לך את־שׁם היום את־עצם היום הזה סמך מלך־בבל אל־ירושׁלם בעצם היום הזה׃ </p>
<p id="v3"><sup><small>3</small></sup>  ומשׁל אל־בית־המרי משׁל ואמרת אליהם כה אמר אדני יהוה שׁפת הסיר שׁפת וגם־יצק בו מים׃ </p>
<p id="v4"><sup><small>4</small></sup>  אסף נתחיה אליה כל־נתח טוב ירך וכתף מבחר עצמים מלא׃ </p>
<p id="v5"><sup><small>5</small></sup>  מבחר הצאן לקוח וגם דור העצמים תחתיה רתח רתחיה גם־בשׁלו עצמיה בתוכה׃ </p>
<p id="v6"><sup><small>6</small></sup>  לכן כה־אמר אדני יהוה אוי עיר הדמים סיר אשׁר חלאתה בה וחלאתה לא יצאה ממנה לנתחיה לנתחיה הוציאה לא־נפל עליה גורל׃ </p>
<p id="v7"><sup><small>7</small></sup>  כי דמה בתוכה היה על־צחיח סלע שׂמתהו לא שׁפכתהו על־הארץ לכסות עליו עפר׃ </p>
<p id="v8"><sup><small>8</small></sup>  להעלות חמה לנקם נקם נתתי את־דמה על־צחיח סלע לבלתי הכסות׃ </p>
<p id="v9"><sup><small>9</small></sup>  לכן כה אמר אדני יהוה אוי עיר הדמים גם־אני אגדיל המדורה׃ </p>
<p id="v10"><sup><small>10</small></sup>  הרבה העצים הדלק האשׁ התם הבשׂר והרקח המרקחה והעצמות יחרו׃ </p>
<p id="v11"><sup><small>11</small></sup>  והעמידה על־גחליה רקה למען תחם וחרה נחשׁתה ונתכה בתוכה טמאתה תתם חלאתה׃ </p>
<p id="v12"><sup><small>12</small></sup>  תאנים הלאת ולא־תצא ממנה רבת חלאתה באשׁ חלאתה׃ </p>
<p id="v13"><sup><small>13</small></sup>  בטמאתך זמה יען טהרתיך ולא טהרת מטמאתך לא תטהרי־עוד עד־הניחי את־חמתי בך׃ </p>
<p id="v14"><sup><small>14</small></sup>  אני יהוה דברתי באה ועשׂיתי לא־אפרע ולא־אחוס ולא אנחם כדרכיך וכעלילותיך שׁפטוך נאם אדני יהוה׃ <sup id="cite1"><a href="#fn1">[1]</a></sup></p>
<p id="v15"><sup><small>15</small></sup>  ויהי דבר־יהוה אלי לאמר׃ </p>
<p id="v16"><sup><small>16</small></sup>  בן־אדם הנני לקח ממך את־מחמד עיניך במגפה ולא תספד ולא תבכה ולוא תבוא דמעתך׃ </p>
<p id="v17"><sup><small>17</small></sup>  האנק דם מתים אבל לא־תעשׂה פארך חבושׁ עליך ונעליך תשׂים ברגליך ולא תעטה על־שׂפם ולחם אנשׁים לא תאכל׃ </p>
<p id="v18"><sup><small>18</small></sup>  ואדבר אל־העם בבקר ותמת אשׁתי בערב ואעשׂ בבקר כאשׁר צויתי׃ </p>
<p id="v19"><sup><small>19</small></sup>  ויאמרו אלי העם הלא־תגיד לנו מה־אלה לנו כי אתה עשׂה׃ </p>
<p id="v20"><sup><small>20</small></sup>  ואמר אליהם דבר־יהוה היה אלי לאמר׃ </p>
<p id="v21"><sup><small>21</small></sup>  אמר לבית ישׂראל כה־אמר אדני יהוה הנני מחלל את־מקדשׁי גאון עזכם מחמד עיניכם ומחמל נפשׁכם ובניכם ובנותיכם אשׁר עזבתם בחרב יפלו׃ </p>
<p id="v22"><sup><small>22</small></sup>  ועשׂיתם כאשׁר עשׂיתי על־שׂפם לא תעטו ולחם אנשׁים לא תאכלו׃ </p>
<p id="v23"><sup><small>23</small></sup>  ופארכם על־ראשׁיכם ונעליכם ברגליכם לא תספדו ולא תבכו ונמקתם בעונתיכם ונהמתם אישׁ אל־אחיו׃ </p>
<p id="v24"><sup><small>24</small></sup>  והיה יחזקאל לכם למופת ככל אשׁר־עשׂה תעשׂו בבאה וידעתם כי אני אדני יהוה׃ </p>
<p id="v25"><sup><small>25</small></sup>  ואתה בן־אדם הלוא ביום קחתי מהם את־מעוזם משׂושׂ תפארתם את־מחמד עיניהם ואת־משׂא נפשׁם בניהם ובנותיהם׃ </p>
<p id="v26"><sup><small>26</small></sup>  ביום ההוא יבוא הפליט אליך להשׁמעות אזנים׃ </p>
<p id="v27"><sup><small>27</small></sup>  ביום ההוא יפתח פיך את־הפליט ותדבר ולא תאלם עוד והיית להם למופת וידעו כי־אני יהוה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 24:14 <i>אלוהים לא מתחרט (מבחירה)</i>: <a href="/he/The_Urantia_Book/2#p2_2">או 2:2.2</a>.  <i>אלוהים לא מתחרט (מבחירה)</i>: <a href="/he/The_Urantia_Book/4#p3_4">או 4:3.4</a>. </li>
</ol>
</div>
