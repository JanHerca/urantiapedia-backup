<!--
title: יחזקאל - פֶּרֶק 40
description: 
published: true
date: 2023-11-8T20:31:8Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/39">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 39</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/41">
          <span class="pr-2">יחזקאל - פֶּרֶק 41</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  בעשׂרים וחמשׁ שׁנה לגלותנו בראשׁ השׁנה בעשׂור לחדשׁ בארבע עשׂרה שׁנה אחר אשׁר הכתה העיר בעצם היום הזה היתה עלי יד־יהוה ויבא אתי שׁמה׃ </p>
<p id="v2"><sup><small>2</small></sup>  במראות אלהים הביאני אל־ארץ ישׂראל ויניחני אל־הר גבה מאד ועליו כמבנה־עיר מנגב׃ </p>
<p id="v3"><sup><small>3</small></sup>  ויביא אותי שׁמה והנה־אישׁ מראהו כמראה נחשׁת ופתיל־פשׁתים בידו וקנה המדה והוא עמד בשׁער׃ </p>
<p id="v4"><sup><small>4</small></sup>  וידבר אלי האישׁ בן־אדם ראה בעיניך ובאזניך שׁמע ושׂים לבך לכל אשׁר־אני מראה אותך כי למען הראותכה הבאתה הנה הגד את־כל־אשׁר־אתה ראה לבית ישׂראל׃ </p>
<p id="v5"><sup><small>5</small></sup>  והנה חומה מחוץ לבית סביב סביב וביד האישׁ קנה המדה שׁשׁ־אמות באמה וטפח וימד את־רחב הבנין קנה אחד וקומה קנה אחד׃ </p>
<p id="v6"><sup><small>6</small></sup>  ויבוא אל־שׁער אשׁר פניו דרך הקדימה ויעל במעלותו וימד את־סף השׁער קנה אחד רחב ואת סף אחד קנה אחד רחב׃ </p>
<p id="v7"><sup><small>7</small></sup>  והתא קנה אחד ארך וקנה אחד רחב ובין התאים חמשׁ אמות וסף השׁער מאצל אולם השׁער מהבית קנה אחד׃ </p>
<p id="v8"><sup><small>8</small></sup>  וימד את־אלם השׁער מהבית קנה אחד׃ </p>
<p id="v9"><sup><small>9</small></sup>  וימד את־אלם השׁער שׁמנה אמות ואילו שׁתים אמות ואלם השׁער מהבית׃ </p>
<p id="v10"><sup><small>10</small></sup>  ותאי השׁער דרך הקדים שׁלשׁה מפה ושׁלשׁה מפה מדה אחת לשׁלשׁתם ומדה אחת לאילם מפה ומפו׃ </p>
<p id="v11"><sup><small>11</small></sup>  וימד את־רחב פתח־השׁער עשׂר אמות ארך השׁער שׁלושׁ עשׂרה אמות׃ </p>
<p id="v12"><sup><small>12</small></sup>  וגבול לפני התאות אמה אחת ואמה־אחת גבול מפה והתא שׁשׁ־אמות מפו ושׁשׁ אמות מפו׃ </p>
<p id="v13"><sup><small>13</small></sup>  וימד את־השׁער מגג התא לגגו רחב עשׂרים וחמשׁ אמות פתח נגד פתח׃ </p>
<p id="v14"><sup><small>14</small></sup>  ויעשׂ את־אילים שׁשׁים אמה ואל־איל החצר השׁער סביב סביב׃ </p>
<p id="v15"><sup><small>15</small></sup>  ועל פני השׁער היאתון על־לפני אלם השׁער הפנימי חמשׁים אמה׃ </p>
<p id="v16"><sup><small>16</small></sup>  וחלנות אטמות אל־התאים ואל אליהמה לפנימה לשׁער סביב סביב וכן לאלמות וחלונות סביב סביב לפנימה ואל־איל תמרים׃ </p>
<p id="v17"><sup><small>17</small></sup>  ויביאני אל־החצר החיצונה והנה לשׁכות ורצפה עשׂוי לחצר סביב סביב שׁלשׁים לשׁכות אל־הרצפה׃ </p>
<p id="v18"><sup><small>18</small></sup>  והרצפה אל־כתף השׁערים לעמת ארך השׁערים הרצפה התחתונה׃ </p>
<p id="v19"><sup><small>19</small></sup>  וימד רחב מלפני השׁער התחתונה לפני החצר הפנימי מחוץ מאה אמה הקדים והצפון׃ </p>
<p id="v20"><sup><small>20</small></sup>  והשׁער אשׁרפניו דרך הצפון לחצר החיצונה מדד ארכו ורחבו׃ </p>
<p id="v21"><sup><small>21</small></sup>  ותאו שׁלושׁה מפו ושׁלשׁה מפו ואילו ואלמו היה כמדת השׁער הראשׁון חמשׁים אמה ארכו ורחב חמשׁ ועשׂרים באמה׃ </p>
<p id="v22"><sup><small>22</small></sup>  וחלונו ואלמו ותמרו כמדת השׁער אשׁר פניו דרך הקדים ובמעלות שׁבע יעלו־בו ואילמו לפניהם׃ </p>
<p id="v23"><sup><small>23</small></sup>  ושׁער לחצר הפנימי נגד השׁער לצפון ולקדים וימד משׁער אל־שׁער מאה אמה׃ </p>
<p id="v24"><sup><small>24</small></sup>  ויולכני דרך הדרום והנה־שׁער דרך הדרום ומדד אילו ואילמו כמדות האלה׃ </p>
<p id="v25"><sup><small>25</small></sup>  וחלונים לו ולאילמו סביב סביב כהחלנות האלה חמשׁים אמה ארך ורחב חמשׁ ועשׂרים אמה׃ </p>
<p id="v26"><sup><small>26</small></sup>  ומעלות שׁבעה עלותו ואלמו לפניהם ותמרים לו אחד מפו ואחד מפו אל־אילו׃ </p>
<p id="v27"><sup><small>27</small></sup>  ושׁער לחצר הפנימי דרך הדרום וימד משׁער אל־השׁער דרך הדרום מאה אמות׃ </p>
<p id="v28"><sup><small>28</small></sup>  ויביאני אל־חצר הפנימי בשׁער הדרום וימד את־השׁער הדרום כמדות האלה׃ </p>
<p id="v29"><sup><small>29</small></sup>  ותאו ואילו ואלמו כמדות האלה וחלונות לו ולאלמו סביב סביב חמשׁים אמה ארך ורחב עשׂרים וחמשׁ אמות׃ </p>
<p id="v30"><sup><small>30</small></sup>  ואלמות סביב סביב ארך חמשׁ ועשׂרים אמה ורחב חמשׁ אמות׃ </p>
<p id="v31"><sup><small>31</small></sup>  ואלמו אל־חצר החצונה ותמרים אל־אילו ומעלות שׁמונה מעלו׃ </p>
<p id="v32"><sup><small>32</small></sup>  ויביאני אל־החצר הפנימי דרך הקדים וימד את־השׁער כמדות האלה׃ </p>
<p id="v33"><sup><small>33</small></sup>  ותאו ואלו ואלמו כמדות האלה וחלונות לו ולאלמו סביב סביב ארך חמשׁים אמה ורחב חמשׁ ועשׂרים אמה׃ </p>
<p id="v34"><sup><small>34</small></sup>  ואלמו לחצר החיצונה ותמרים אל־אלו מפו ומפו ושׁמנה מעלות מעלו׃ </p>
<p id="v35"><sup><small>35</small></sup>  ויביאני אל־שׁער הצפון ומדד כמדות האלה׃ </p>
<p id="v36"><sup><small>36</small></sup>  תאו אלו ואלמו וחלונות לו סביב סביב ארך חמשׁים אמה ורחב חמשׁ ועשׂרים אמה׃ </p>
<p id="v37"><sup><small>37</small></sup>  ואילו לחצר החיצונה ותמרים אל־אילו מפו ומפו ושׁמנה מעלות מעלו׃ </p>
<p id="v38"><sup><small>38</small></sup>  ולשׁכה ופתחה באילים השׁערים שׁם ידיחו את־העלה׃ </p>
<p id="v39"><sup><small>39</small></sup>  ובאלם השׁער שׁנים שׁלחנות מפו ושׁנים שׁלחנות מפה לשׁחוט אליהם העולה והחטאת והאשׁם׃ </p>
<p id="v40"><sup><small>40</small></sup>  ואל־הכתף מחוצה לעולה לפתח השׁער הצפונה שׁנים שׁלחנות ואל־הכתף האחרת אשׁר לאלם השׁער שׁנים שׁלחנות׃ </p>
<p id="v41"><sup><small>41</small></sup>  ארבעה שׁלחנות מפה וארבעה שׁלחנות מפה לכתף השׁער שׁמונה שׁלחנות אליהם ישׁחטו׃ </p>
<p id="v42"><sup><small>42</small></sup>  וארבעה שׁלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת אליהם ויניחו את־הכלים אשׁר ישׁחטו את־העולה בם והזבח׃ </p>
<p id="v43"><sup><small>43</small></sup>  והשׁפתים טפח אחד מוכנים בבית סביב סביב ואל־השׁלחנות בשׂר הקרבן׃ </p>
<p id="v44"><sup><small>44</small></sup>  ומחוצה לשׁער הפנימי לשׁכות שׁרים בחצר הפנימי אשׁר אל־כתף שׁער הצפון ופניהם דרך הדרום אחד אל־כתף שׁער הקדים פני דרך הצפן׃ </p>
<p id="v45"><sup><small>45</small></sup>  וידבר אלי זה הלשׁכה אשׁר פניה דרך הדרום לכהנים שׁמרי משׁמרת הבית׃ </p>
<p id="v46"><sup><small>46</small></sup>  והלשׁכה אשׁר פניה דרך הצפון לכהנים שׁמרי משׁמרת המזבח המה בני־צדוק הקרבים מבני־לוי אל־יהוה לשׁרתו׃ </p>
<p id="v47"><sup><small>47</small></sup>  וימד את־החצר ארך מאה אמה ורחב מאה אמה מרבעת והמזבח לפני הבית׃ </p>
<p id="v48"><sup><small>48</small></sup>  ויבאני אל־אלם הבית וימד אל אלם חמשׁ אמות מפה וחמשׁ אמות מפה ורחב השׁער שׁלשׁ אמות מפו ושׁלשׁ אמות מפו׃ </p>
<p id="v49"><sup><small>49</small></sup>  ארך האלם עשׂרים אמה ורחב עשׁתי עשׂרה אמה ובמעלות אשׁר יעלו אליו ועמדים אל־האילים אחד מפה ואחד מפה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/39">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 39</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/41">
          <span class="pr-2">יחזקאל - פֶּרֶק 41</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
