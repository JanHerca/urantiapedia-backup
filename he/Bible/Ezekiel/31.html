<!--
title: יחזקאל - פֶּרֶק 31
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/30">יחזקאל - פֶּרֶק 30</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/32">יחזקאל - פֶּרֶק 32</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי באחת עשׂרה שׁנה בשׁלישׁי באחד לחדשׁ היה דבר־יהוה אלי לאמר׃ </p>
<p id="v2"><sup><small>2</small></sup>  בן־אדם אמר אל־פרעה מלך־מצרים ואל־המונו אל־מי דמית בגדלך׃ </p>
<p id="v3"><sup><small>3</small></sup>  הנה אשׁור ארז בלבנון יפה ענף וחרשׁ מצל וגבה קומה ובין עבתים היתה צמרתו׃ </p>
<p id="v4"><sup><small>4</small></sup>  מים גדלוהו תהום רממתהו את־נהרתיה הלך סביבות מטעה ואת־תעלתיה שׁלחה אל כל־עצי השׂדה׃ </p>
<p id="v5"><sup><small>5</small></sup>  על־כן גבהא קמתו מכל עצי השׂדה ותרבינה סרעפתיו ותארכנה פארתו ממים רבים בשׁלחו׃ </p>
<p id="v6"><sup><small>6</small></sup>  בסעפתיו קננו כל־עוף השׁמים ותחת פארתיו ילדו כל חית השׂדה ובצלו ישׁבו כל גוים רבים׃ </p>
<p id="v7"><sup><small>7</small></sup>  וייף בגדלו בארך דליותיו כי־היה שׁרשׁו אל־מים רבים׃ </p>
<p id="v8"><sup><small>8</small></sup>  ארזים לא־עממהו בגן־אלהים ברושׁים לא דמו אל־סעפתיו וערמנים לא־היו כפארתיו כל־עץ בגן־אלהים לא־דמה אליו ביפיו׃ <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  יפה עשׂיתיו ברב דליותיו ויקנאהו כל־עצי־עדן אשׁר בגן האלהים׃ </p>
<p id="v10"><sup><small>10</small></sup>  לכן כה אמר אדני יהוה יען אשׁר גבהת בקומה ויתן צמרתו אל־בין עבותים ורם לבבו בגבהו׃ </p>
<p id="v11"><sup><small>11</small></sup>  ואתנהו ביד איל גוים עשׂו יעשׂה לו כרשׁעו גרשׁתהו׃ </p>
<p id="v12"><sup><small>12</small></sup>  ויכרתהו זרים עריצי גוים ויטשׁהו אל־ההרים ובכל־גאיות נפלו דליותיו ותשׁברנה פארתיו בכל אפיקי הארץ וירדו מצלו כל־עמי הארץ ויטשׁהו׃ </p>
<p id="v13"><sup><small>13</small></sup>  על־מפלתו ישׁכנו כל־עוף השׁמים ואל־פארתיו היו כל חית השׂדה׃ </p>
<p id="v14"><sup><small>14</small></sup>  למען אשׁר לא־יגבהו בקומתם כל־עצי־מים ולא־יתנו את־צמרתם אל־בין עבתים ולא־יעמדו אליהם בגבהם כל־שׁתי מים כי־כלם נתנו למות אל־ארץ תחתית בתוך בני אדם אל־יורדי בור׃ </p>
<p id="v15"><sup><small>15</small></sup>  כה־אמר אדני יהוה ביום רדתו שׁאולה האבלתי כסתי עליו את־תהום ואמנע נהרותיה ויכלאו מים רבים ואקדר עליו לבנון וכל־עצי השׂדה עליו עלפה׃ </p>
<p id="v16"><sup><small>16</small></sup>  מקול מפלתו הרעשׁתי גוים בהורדי אתו שׁאולה את־יורדי בור וינחמו בארץ תחתית כל־עצי־עדן מבחר וטוב־לבנון כל־שׁתי מים׃ </p>
<p id="v17"><sup><small>17</small></sup>  גם־הם אתו ירדו שׁאולה אל־חללי־חרב וזרעו ישׁבו בצלו בתוך גוים׃ </p>
<p id="v18"><sup><small>18</small></sup>  אל־מי דמית ככה בכבוד ובגדל בעצי־עדן והורדת את־עצי־עדן אל־ארץ תחתית בתוך ערלים תשׁכב את־חללי־חרב הוא פרעה וכל־המונה נאם אדני יהוה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 31:8-9 <i>גני אלוהים</i>: <a href="/he/The_Urantia_Book/43#p6_1">או 43:6.1</a>. </li>
</ol>
</div>
