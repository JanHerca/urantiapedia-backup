<!--
title: יחזקאל - פֶּרֶק 26
description: 
published: true
date: 2023-11-8T20:31:8Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/25">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 25</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/27">
          <span class="pr-2">יחזקאל - פֶּרֶק 27</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בעשׁתי־עשׂרה שׁנה באחד לחדשׁ היה דבר־יהוה אלי לאמר׃ </p>
<p id="v2"><sup><small>2</small></sup>  בן־אדם יען אשׁר־אמרה צר על־ירושׁלם האח נשׁברה דלתות העמים נסבה אלי אמלאה החרבה׃ </p>
<p id="v3"><sup><small>3</small></sup>  לכן כה אמר אדני יהוה הנני עליך צר והעליתי עליך גוים רבים כהעלות הים לגליו׃ </p>
<p id="v4"><sup><small>4</small></sup>  ושׁחתו חמות צר והרסו מגדליה וסחיתי עפרה ממנה ונתתי אותה לצחיח סלע׃ </p>
<p id="v5"><sup><small>5</small></sup>  משׁטח חרמים תהיה בתוך הים כי אני דברתי נאם אדני יהוה והיתה לבז לגוים׃ </p>
<p id="v6"><sup><small>6</small></sup>  ובנותיה אשׁר בשׂדה בחרב תהרגנה וידעו כי־אני יהוה׃ </p>
<p id="v7"><sup><small>7</small></sup>  כי כה אמר אדני יהוה הנני מביא אל־צר נבוכדראצר מלך־בבל מצפון מלך מלכים בסוס וברכב ובפרשׁים וקהל ועם־רב׃ </p>
<p id="v8"><sup><small>8</small></sup>  בנותיך בשׂדה בחרב יהרג ונתן עליך דיק ושׁפך עליך סללה והקים עליך צנה׃ </p>
<p id="v9"><sup><small>9</small></sup>  ומחי קבלו יתן בחמותיך ומגדלתיך יתץ בחרבותיו׃ </p>
<p id="v10"><sup><small>10</small></sup>  משׁפעת סוסיו יכסך אבקם מקול פרשׁ וגלגל ורכב תרעשׁנה חומותיך בבאו בשׁעריך כמבואי עיר מבקעה׃ </p>
<p id="v11"><sup><small>11</small></sup>  בפרסות סוסיו ירמס את־כל־חוצותיך עמך בחרב יהרג ומצבות עזך לארץ תרד׃ </p>
<p id="v12"><sup><small>12</small></sup>  ושׁללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישׂימו׃ </p>
<p id="v13"><sup><small>13</small></sup>  והשׁבתי המון שׁיריך וקול כנוריך לא ישׁמע עוד׃ </p>
<p id="v14"><sup><small>14</small></sup>  ונתתיך לצחיח סלע משׁטח חרמים תהיה לא תבנה עוד כי אני יהוה דברתי נאם אדני יהוה׃ </p>
<p id="v15"><sup><small>15</small></sup>  כה אמר אדני יהוה לצור הלא מקול מפלתך באנק חלל בהרג הרג בתוכך ירעשׁו האיים׃ </p>
<p id="v16"><sup><small>16</small></sup>  וירדו מעל כסאותם כל נשׂיאי הים והסירו את־מעיליהם ואת־בגדי רקמתם יפשׁטו חרדות ילבשׁו על־הארץ ישׁבו וחרדו לרגעים ושׁממו עליך׃ </p>
<p id="v17"><sup><small>17</small></sup>  ונשׂאו עליך קינה ואמרו לך איך אבדת נושׁבת מימים העיר ההללה אשׁר היתה חזקה בים היא וישׁביה אשׁר־נתנו חתיתם לכל־יושׁביה׃ </p>
<p id="v18"><sup><small>18</small></sup>  עתה יחרדו האין יום מפלתך ונבהלו האיים אשׁר־בים מצאתך׃ </p>
<p id="v19"><sup><small>19</small></sup>  כי כה אמר אדני יהוה בתתי אתך עיר נחרבת כערים אשׁר לא־נושׁבו בהעלות עליך את־תהום וכסוך המים הרבים׃ </p>
<p id="v20"><sup><small>20</small></sup>  והורדתיך את־יורדי בור אל־עם עולם והושׁבתיך בארץ תחתיות כחרבות מעולם את־יורדי בור למען לא תשׁבי ונתתי צבי בארץ חיים׃ </p>
<p id="v21"><sup><small>21</small></sup>  בלהות אתנך ואינך ותבקשׁי ולא־תמצאי עוד לעולם נאם אדני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/25">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 25</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/27">
          <span class="pr-2">יחזקאל - פֶּרֶק 27</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
