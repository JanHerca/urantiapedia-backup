<!--
title: יחזקאל - פֶּרֶק 25
description: 
published: true
date: 2022-10-6T10:37:18Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/24">יחזקאל - פֶּרֶק 24</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/26">יחזקאל - פֶּרֶק 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם שׂים פניך אל־בני עמון והנבא עליהם׃ </p>
<p id="v3"><sup><small>3</small></sup>  ואמרת לבני עמון שׁמעו דבר־אדני יהוה כה־אמר אדני יהוה יען אמרך האח אל־מקדשׁי כי־נחל ואל־אדמת ישׂראל כי נשׁמה ואל־בית יהודה כי הלכו בגולה׃ </p>
<p id="v4"><sup><small>4</small></sup>  לכן הנני נתנך לבני־קדם למורשׁה וישׁבו טירותיהם בך ונתנו בך משׁכניהם המה יאכלו פריך והמה ישׁתו חלבך׃ </p>
<p id="v5"><sup><small>5</small></sup>  ונתתי את־רבה לנוה גמלים ואת־בני עמון למרבץ־צאן וידעתם כי־אני יהוה׃ </p>
<p id="v6"><sup><small>6</small></sup>  כי כה אמר אדני יהוה יען מחאך יד ורקעך ברגל ותשׂמח בכל־שׁאטך בנפשׁ אל־אדמת ישׂראל׃ </p>
<p id="v7"><sup><small>7</small></sup>  לכן הנני נטיתי את־ידי עליך ונתתיך־לבג לגוים והכרתיך מן־העמים והאבדתיך מן־הארצות אשׁמידך וידעת כי־אני יהוה׃ </p>
<p id="v8"><sup><small>8</small></sup>  כה אמר אדני יהוה יען אמר מואב ושׂעיר הנה ככל־הגוים בית יהודה׃ </p>
<p id="v9"><sup><small>9</small></sup>  לכן הנני פתח את־כתף מואב מהערים מעריו מקצהו צבי ארץ בית הישׁימת בעל מעון וקריתמה׃ </p>
<p id="v10"><sup><small>10</small></sup>  לבני־קדם על־בני עמון ונתתיה למורשׁה למען לא־תזכר בני־עמון בגוים׃ </p>
<p id="v11"><sup><small>11</small></sup>  ובמואב אעשׂה שׁפטים וידעו כי־אני יהוה׃ </p>
<p id="v12"><sup><small>12</small></sup>  כה אמר אדני יהוה יען עשׂות אדום בנקם נקם לבית יהודה ויאשׁמו אשׁום ונקמו בהם׃ </p>
<p id="v13"><sup><small>13</small></sup>  לכן כה אמר אדני יהוה ונטתי ידי על־אדום והכרתי ממנה אדם ובהמה ונתתיה חרבה מתימן ודדנה בחרב יפלו׃ </p>
<p id="v14"><sup><small>14</small></sup>  ונתתי את־נקמתי באדום ביד עמי ישׂראל ועשׂו באדום כאפי וכחמתי וידעו את־נקמתי נאם אדני יהוה׃ </p>
<p id="v15"><sup><small>15</small></sup>  כה אמר אדני יהוה יען עשׂות פלשׁתים בנקמה וינקמו נקם בשׁאט בנפשׁ למשׁחית איבת עולם׃ </p>
<p id="v16"><sup><small>16</small></sup>  לכן כה אמר אדני יהוה הנני נוטה ידי על־פלשׁתים והכרתי את־כרתים והאבדתי את־שׁארית חוף הים׃ </p>
<p id="v17"><sup><small>17</small></sup>  ועשׂיתי בם נקמות גדלות בתוכחות חמה וידעו כי־אני יהוה בתתי את־נקמתי בם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/24">יחזקאל - פֶּרֶק 24</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/26">יחזקאל - פֶּרֶק 26</a></td>
      </tr>
    </tbody>
  </table>
</figure>
