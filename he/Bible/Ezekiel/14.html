<!--
title: יחזקאל - פֶּרֶק 14
description: 
published: true
date: 2022-10-6T10:37:18Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/13">יחזקאל - פֶּרֶק 13</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/15">יחזקאל - פֶּרֶק 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויבוא אלי אנשׁים מזקני ישׂראל וישׁבו לפני׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ויהי דבר־יהוה אלי לאמר׃ </p>
<p id="v3"><sup><small>3</small></sup>  בן־אדם האנשׁים האלה העלו גלוליהם על־לבם ומכשׁול עונם נתנו נכח פניהם האדרשׁ אדרשׁ להם׃ </p>
<p id="v4"><sup><small>4</small></sup>  לכן דבר־אותם ואמרת אליהם כה־אמר אדני יהוה אישׁ אישׁ מבית ישׂראל אשׁר יעלה את־גלוליו אל־לבו ומכשׁול עונו ישׂים נכח פניו ובא אל־הנביא אני יהוה נעניתי לו בה ברב גלוליו׃ </p>
<p id="v5"><sup><small>5</small></sup>  למען תפשׂ את־בית־ישׂראל בלבם אשׁר נזרו מעלי בגלוליהם כלם׃ </p>
<p id="v6"><sup><small>6</small></sup>  לכן אמר אל־בית ישׂראל כה אמר אדני יהוה שׁובו והשׁיבו מעל גלוליכם ומעל כל־תועבתיכם השׁיבו פניכם׃ </p>
<p id="v7"><sup><small>7</small></sup>  כי אישׁ אישׁ מבית ישׂראל ומהגר אשׁר־יגור בישׂראל וינזר מאחרי ויעל גלוליו אל־לבו ומכשׁול עונו ישׂים נכח פניו ובא אל־הנביא לדרשׁ־לו בי אני יהוה נענה־לו בי׃ </p>
<p id="v8"><sup><small>8</small></sup>  ונתתי פני באישׁ ההוא והשׂמתיהו לאות ולמשׁלים והכרתיו מתוך עמי וידעתם כי־אני יהוה׃ </p>
<p id="v9"><sup><small>9</small></sup>  והנביא כי־יפתה ודבר דבר אני יהוה פתיתי את הנביא ההוא ונטיתי את־ידי עליו והשׁמדתיו מתוך עמי ישׂראל׃ </p>
<p id="v10"><sup><small>10</small></sup>  ונשׂאו עונם כעון הדרשׁ כעון הנביא יהיה׃ </p>
<p id="v11"><sup><small>11</small></sup>  למען לא־יתעו עוד בית־ישׂראל מאחרי ולא־יטמאו עוד בכל־פשׁעיהם והיו לי לעם ואני אהיה להם לאלהים נאם אדני יהוה׃ </p>
<p id="v12"><sup><small>12</small></sup>  ויהי דבר־יהוה אלי לאמר׃ </p>
<p id="v13"><sup><small>13</small></sup>  בן־אדם ארץ כי תחטא־לי למעל־מעל ונטיתי ידי עליה ושׁברתי לה מטה־לחם והשׁלחתי־בה רעב והכרתי ממנה אדם ובהמה׃ </p>
<p id="v14"><sup><small>14</small></sup>  והיו שׁלשׁת האנשׁים האלה בתוכה נח דנאל ואיוב המה בצדקתם ינצלו נפשׁם נאם אדני יהוה׃ </p>
<p id="v15"><sup><small>15</small></sup>  לו־חיה רעה אעביר בארץ ושׁכלתה והיתה שׁממה מבלי עובר מפני החיה׃ </p>
<p id="v16"><sup><small>16</small></sup>  שׁלשׁת האנשׁים האלה בתוכה חי־אני נאם אדני יהוה אם־בנים ואם־בנות יצילו המה לבדם ינצלו והארץ תהיה שׁממה׃ </p>
<p id="v17"><sup><small>17</small></sup>  או חרב אביא על־הארץ ההיא ואמרתי חרב תעבר בארץ והכרתי ממנה אדם ובהמה׃ </p>
<p id="v18"><sup><small>18</small></sup>  ושׁלשׁת האנשׁים האלה בתוכה חי־אני נאם אדני יהוה לא יצילו בנים ובנות כי הם לבדם ינצלו׃ </p>
<p id="v19"><sup><small>19</small></sup>  או דבר אשׁלח אל־הארץ ההיא ושׁפכתי חמתי עליה בדם להכרית ממנה אדם ובהמה׃ </p>
<p id="v20"><sup><small>20</small></sup>  ונח דנאל ואיוב בתוכה חי־אני נאם אדני יהוה אם־בן אם־בת יצילו המה בצדקתם יצילו נפשׁם׃ </p>
<p id="v21"><sup><small>21</small></sup>  כי כה אמר אדני יהוה אף כי־ארבעת שׁפטי הרעים חרב ורעב וחיה רעה ודבר שׁלחתי אל־ירושׁלם להכרית ממנה אדם ובהמה׃ </p>
<p id="v22"><sup><small>22</small></sup>  והנה נותרה־בה פלטה המוצאים בנים ובנות הנם יוצאים אליכם וראיתם את־דרכם ואת־עלילותם ונחמתם על־הרעה אשׁר הבאתי על־ירושׁלם את כל־אשׁר הבאתי עליה׃ </p>
<p id="v23"><sup><small>23</small></sup>  ונחמו אתכם כי־תראו את־דרכם ואת־עלילותם וידעתם כי לא חנם עשׂיתי את כל־אשׁר־עשׂיתי בה נאם אדני יהוה׃ <sup id="cite2"><a href="#fn2">[2]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/13">יחזקאל - פֶּרֶק 13</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/15">יחזקאל - פֶּרֶק 15</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 14:1-23 <i>יחזקאל: שירות / מסירות נפש</i>: <a href="/he/The_Urantia_Book/97#p8_3">או 97:8.3</a>. </li>
  <li id="fn2"><a href="#cite2">↑</a> 14:23 <i>אלוהים לא פעל ללא סיבה</i>: <a href="/he/The_Urantia_Book/2#p3_1">או 2:3.1</a>. </li>
</ol>
</div>
