<!--
title: יחזקאל - פֶּרֶק 8
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/7">יחזקאל - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/9">יחזקאל - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בשׁנה השׁשׁית בשׁשׁי בחמשׁה לחדשׁ אני יושׁב בביתי וזקני יהודה יושׁבים לפני ותפל עלי שׁם יד אדני יהוה׃ </p>
<p id="v2"><sup><small>2</small></sup>  ואראה והנה דמות כמראה־אשׁ ממראה מתניו ולמטה אשׁ וממתניו ולמעלה כמראה־זהר כעין החשׁמלה׃ </p>
<p id="v3"><sup><small>3</small></sup>  וישׁלח תבנית יד ויקחני בציצת ראשׁי ותשׂא אתי רוח בין־הארץ ובין השׁמים ותבא אתי ירושׁלמה במראות אלהים אל־פתח שׁער הפנימית הפונה צפונה אשׁר־שׁם מושׁב סמל הקנאה המקנה׃ </p>
<p id="v4"><sup><small>4</small></sup>  והנה־שׁם כבוד אלהי ישׂראל כמראה אשׁר ראיתי בבקעה׃ </p>
<p id="v5"><sup><small>5</small></sup>  ויאמר אלי בן־אדם שׂא־נא עיניך דרך צפונה ואשׂא עיני דרך צפונה והנה מצפון לשׁער המזבח סמל הקנאה הזה בבאה׃ </p>
<p id="v6"><sup><small>6</small></sup>  ויאמר אלי בן־אדם הראה אתה מהם עשׂים תועבות גדלות אשׁר בית־ישׂראל עשׂים פה לרחקה מעל מקדשׁי ועוד תשׁוב תראה תועבות גדלות׃ </p>
<p id="v7"><sup><small>7</small></sup>  ויבא אתי אל־פתח החצר ואראה והנה חר־אחד בקיר׃ </p>
<p id="v8"><sup><small>8</small></sup>  ויאמר אלי בן־אדם חתר־נא בקיר ואחתר בקיר והנה פתח אחד׃ </p>
<p id="v9"><sup><small>9</small></sup>  ויאמר אלי בא וראה את־התועבות הרעות אשׁר הם עשׂים פה׃ </p>
<p id="v10"><sup><small>10</small></sup>  ואבוא ואראה והנה כל־תבנית רמשׂ ובהמה שׁקץ וכל־גלולי בית ישׂראל מחקה על־הקיר סביב סביב׃ </p>
<p id="v11"><sup><small>11</small></sup>  ושׁבעים אישׁ מזקני בית־ישׂראל ויאזניהו בן־שׁפן עמד בתוכם עמדים לפניהם ואישׁ מקטרתו בידו ועתר ענן־הקטרת עלה׃ </p>
<p id="v12"><sup><small>12</small></sup>  ויאמר אלי הראית בן־אדם אשׁר זקני בית־ישׂראל עשׂים בחשׁך אישׁ בחדרי משׂכיתו כי אמרים אין יהוה ראה אתנו עזב יהוה את־הארץ׃ </p>
<p id="v13"><sup><small>13</small></sup>  ויאמר אלי עוד תשׁוב תראה תועבות גדלות אשׁר־המה עשׂים׃ </p>
<p id="v14"><sup><small>14</small></sup>  ויבא אתי אל־פתח שׁער בית־יהוה אשׁר אל־הצפונה והנה־שׁם הנשׁים ישׁבות מבכות את־התמוז׃ </p>
<p id="v15"><sup><small>15</small></sup>  ויאמר אלי הראית בן־אדם עוד תשׁוב תראה תועבות גדלות מאלה׃ </p>
<p id="v16"><sup><small>16</small></sup>  ויבא אתי אל־חצר בית־יהוה הפנימית והנה־פתח היכל יהוה בין האולם ובין המזבח כעשׂרים וחמשׁה אישׁ אחריהם אל־היכל יהוה ופניהם קדמה והמה משׁתחויתם קדמה לשׁמשׁ׃ </p>
<p id="v17"><sup><small>17</small></sup>  ויאמר אלי הראית בן־אדם הנקל לבית יהודה מעשׂות את־התועבות אשׁר עשׂו־פה כי־מלאו את־הארץ חמס וישׁבו להכעיסני והנם שׁלחים את־הזמורה אל־אפם׃ </p>
<p id="v18"><sup><small>18</small></sup>  וגם־אני אעשׂה בחמה לא־תחוס עיני ולא אחמל וקראו באזני קול גדול ולא אשׁמע אותם׃ </p>
