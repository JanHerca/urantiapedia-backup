<!--
title: יחזקאל - פֶּרֶק 43
description: 
published: true
date: 2022-10-6T10:37:18Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/42">יחזקאל - פֶּרֶק 42</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/44">יחזקאל - פֶּרֶק 44</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויולכני אל־השׁער שׁער אשׁר פנה דרך הקדים׃ </p>
<p id="v2"><sup><small>2</small></sup>  והנה כבוד אלהי ישׂראל בא מדרך הקדים וקולו כקול מים רבים והארץ האירה מכבדו׃ </p>
<p id="v3"><sup><small>3</small></sup>  וכמראה המראה אשׁר ראיתי כמראה אשׁר־ראיתי בבאי לשׁחת את־העיר ומראות כמראה אשׁר ראיתי אל־נהר־כבר ואפל אל־פני׃ </p>
<p id="v4"><sup><small>4</small></sup>  וכבוד יהוה בא אל־הבית דרך שׁער אשׁר פניו דרך הקדים׃ </p>
<p id="v5"><sup><small>5</small></sup>  ותשׂאני רוח ותביאני אל־החצר הפנימי והנה מלא כבוד־יהוה הבית׃ </p>
<p id="v6"><sup><small>6</small></sup>  ואשׁמע מדבר אלי מהבית ואישׁ היה עמד אצלי׃ </p>
<p id="v7"><sup><small>7</small></sup>  ויאמר אלי בן־אדם את־מקום כסאי ואת־מקום כפות רגלי אשׁר אשׁכן־שׁם בתוך בני־ישׂראל לעולם ולא יטמאו עוד בית־ישׂראל שׁם קדשׁי המה ומלכיהם בזנותם ובפגרי מלכיהם במותם׃ </p>
<p id="v8"><sup><small>8</small></sup>  בתתם ספם את־ספי ומזוזתם אצל מזוזתי והקיר ביני וביניהם וטמאו את־שׁם קדשׁי בתועבותם אשׁר עשׂו ואכל אתם באפי׃ </p>
<p id="v9"><sup><small>9</small></sup>  עתה ירחקו את־זנותם ופגרי מלכיהם ממני ושׁכנתי בתוכם לעולם׃ </p>
<p id="v10"><sup><small>10</small></sup>  אתה בן־אדם הגד את־בית־ישׂראל את־הבית ויכלמו מעונותיהם ומדדו את־תכנית׃ <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  ואם־נכלמו מכל אשׁר־עשׂו צורת הבית ותכונתו ומוצאיו ומובאיו וכל־צורתו ואת כל־חקתיו וכל־צורתו וכל־תורתו הודע אותם וכתב לעיניהם וישׁמרו את־כל־צורתו ואת־כל־חקתיו ועשׂו אותם׃ </p>
<p id="v12"><sup><small>12</small></sup>  זאת תורת הבית על־ראשׁ ההר כל־גבלו סביב סביב קדשׁ קדשׁים הנה־זאת תורת הבית׃ </p>
<p id="v13"><sup><small>13</small></sup>  ואלה מדות המזבח באמות אמה אמה וטפח וחיק האמה ואמה־רחב וגבולה אל־שׂפתה סביב זרת האחד וזה גב המזבח׃ </p>
<p id="v14"><sup><small>14</small></sup>  ומחיק הארץ עד־העזרה התחתונה שׁתים אמות ורחב אמה אחת ומהעזרה הקטנה עד־העזרה הגדולה ארבע אמות ורחב האמה׃ </p>
<p id="v15"><sup><small>15</small></sup>  וההראל ארבע אמות ומהאראיל ולמעלה הקרנות ארבע׃ <sup id="cite2"><a href="#fn2">[2]</a></sup></p>
<p id="v16"><sup><small>16</small></sup>  והאראיל שׁתים עשׂרה ארך בשׁתים עשׂרה רחב רבוע אל ארבעת רבעיו׃ </p>
<p id="v17"><sup><small>17</small></sup>  והעזרה ארבע עשׂרה ארך בארבע עשׂרה רחב אל ארבעת רבעיה והגבול סביב אותה חצי האמה והחיק־לה אמה סביב ומעלתהו פנות קדים׃ </p>
<p id="v18"><sup><small>18</small></sup>  ויאמר אלי בן־אדם כה אמר אדני יהוה אלה חקות המזבח ביום העשׂותו להעלות עליו עולה ולזרק עליו דם׃ </p>
<p id="v19"><sup><small>19</small></sup>  ונתתה אל־הכהנים הלוים אשׁר הם מזרע צדוק הקרבים אלי נאם אדני יהוה לשׁרתני פר בן־בקר לחטאת׃ </p>
<p id="v20"><sup><small>20</small></sup>  ולקחת מדמו ונתתה על־ארבע קרנתיו ואל־ארבע פנות העזרה ואל־הגבול סביב וחטאת אותו וכפרתהו׃ </p>
<p id="v21"><sup><small>21</small></sup>  ולקחת את הפר החטאת ושׂרפו במפקד הבית מחוץ למקדשׁ׃ </p>
<p id="v22"><sup><small>22</small></sup>  וביום השׁני תקריב שׂעיר־עזים תמים לחטאת וחטאו את־המזבח כאשׁר חטאו בפר׃ </p>
<p id="v23"><sup><small>23</small></sup>  בכלותך מחטא תקריב פר בן־בקר תמים ואיל מן־הצאן תמים׃ </p>
<p id="v24"><sup><small>24</small></sup>  והקרבתם לפני יהוה והשׁליכו הכהנים עליהם מלח והעלו אותם עלה ליהוה׃ </p>
<p id="v25"><sup><small>25</small></sup>  שׁבעת ימים תעשׂה שׂעיר־חטאת ליום ופר בן־בקר ואיל מן־הצאן תמימים יעשׂו׃ </p>
<p id="v26"><sup><small>26</small></sup>  שׁבעת ימים יכפרו את־המזבח וטהרו אתו ומלאו ידו׃ </p>
<p id="v27"><sup><small>27</small></sup>  ויכלו את־הימים והיה ביום השׁמיני והלאה יעשׂו הכהנים על־המזבח את־עולותיכם ואת־שׁלמיכם ורצאתי אתכם נאם אדני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/42">יחזקאל - פֶּרֶק 42</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/44">יחזקאל - פֶּרֶק 44</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 43:10 <i>דפוס מקורי</i>: <a href="/he/The_Urantia_Book/27#p2_1">או 27:2.1</a>. </li>
  <li id="fn2"><a href="#cite2">↑</a> 43:15-46:24 <i>טקס מטוהר מעולה</i>: <a href="/he/The_Urantia_Book/97#p10_7">או 97:10.7</a>. </li>
</ol>
</div>
