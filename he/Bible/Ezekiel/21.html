<!--
title: יחזקאל - פֶּרֶק 21
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/20">יחזקאל - פֶּרֶק 20</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/22">יחזקאל - פֶּרֶק 22</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם שׂים פניך דרך תימנה והטף אל־דרום והנבא אל־יער השׂדה נגב׃ </p>
<p id="v3"><sup><small>3</small></sup>  ואמרת ליער הנגב שׁמע דבר־יהוה כה־אמר אדני יהוה הנני מצית־בך אשׁ ואכלה בך כל־עץ־לח וכל־עץ יבשׁ לא־תכבה להבת שׁלהבת ונצרבו־בה כל־פנים מנגב צפונה׃ </p>
<p id="v4"><sup><small>4</small></sup>  וראו כל־בשׂר כי אני יהוה בערתיה לא תכבה׃ </p>
<p id="v5"><sup><small>5</small></sup>  ואמר אהה אדני יהוה המה אמרים לי הלא ממשׁל משׁלים הוא׃ </p>
<p id="v6"><sup><small>6</small></sup>  ויהי דבר־יהוה אלי לאמר׃ </p>
<p id="v7"><sup><small>7</small></sup>  בן־אדם שׂים פניך אל־ירושׁלם והטף אל־מקדשׁים והנבא אל־אדמת ישׂראל׃ </p>
<p id="v8"><sup><small>8</small></sup>  ואמרת לאדמת ישׂראל כה אמר יהוה הנני אליך והוצאתי חרבי מתערה והכרתי ממך צדיק ורשׁע׃ </p>
<p id="v9"><sup><small>9</small></sup>  יען אשׁר־הכרתי ממך צדיק ורשׁע לכן תצא חרבי מתערה אל־כל־בשׂר מנגב צפון׃ </p>
<p id="v10"><sup><small>10</small></sup>  וידעו כל־בשׂר כי אני יהוה הוצאתי חרבי מתערה לא תשׁוב עוד׃ </p>
<p id="v11"><sup><small>11</small></sup>  ואתה בן־אדם האנח בשׁברון מתנים ובמרירות תאנח לעיניהם׃ </p>
<p id="v12"><sup><small>12</small></sup>  והיה כי־יאמרו אליך על־מה אתה נאנח ואמרת אל־שׁמועה כי־באה ונמס כל־לב ורפו כל־ידים וכהתה כל־רוח וכל־ברכים תלכנה מים הנה באה ונהיתה נאם אדני יהוה׃ </p>
<p id="v13"><sup><small>13</small></sup>  ויהי דבר־יהוה אלי לאמר׃ </p>
<p id="v14"><sup><small>14</small></sup>  בן־אדם הנבא ואמרת כה אמר אדני אמר חרב חרב הוחדה וגם־מרוטה׃ </p>
<p id="v15"><sup><small>15</small></sup>  למען טבח טבח הוחדה למען־היה־לה ברק מרטה או נשׂישׂ שׁבט בני מאסת כל־עץ׃ </p>
<p id="v16"><sup><small>16</small></sup>  ויתן אתה למרטה לתפשׂ בכף היא־הוחדה חרב והיא מרטה לתת אותה ביד־הורג׃ </p>
<p id="v17"><sup><small>17</small></sup>  זעק והילל בן־אדם כי־היא היתה בעמי היא בכל־נשׂיאי ישׂראל מגורי אל־חרב היו את־עמי לכן ספק אל־ירך׃ </p>
<p id="v18"><sup><small>18</small></sup>  כי בחן ומה אם־גם־שׁבט מאסת לא יהיה נאם אדני יהוה׃ </p>
<p id="v19"><sup><small>19</small></sup>  ואתה בן־אדם הנבא והך כף אל־כף ותכפל חרב שׁלישׁתה חרב חללים היא חרב חלל הגדול החדרת להם׃ </p>
<p id="v20"><sup><small>20</small></sup>  למען למוג לב והרבה המכשׁלים על כל־שׁעריהם נתתי אבחת־חרב אח עשׂויה לברק מעטה לטבח׃ </p>
<p id="v21"><sup><small>21</small></sup>  התאחדי הימני השׂימי השׂמילי אנה פניך מעדות׃ </p>
<p id="v22"><sup><small>22</small></sup>  וגם־אני אכה כפי אל־כפי והנחתי חמתי אני יהוה דברתי׃ </p>
<p id="v23"><sup><small>23</small></sup>  ויהי דבר־יהוה אלי לאמר׃ </p>
<p id="v24"><sup><small>24</small></sup>  ואתה בן־אדם שׂים־לך שׁנים דרכים לבוא חרב מלך־בבל מארץ אחד יצאו שׁניהם ויד ברא בראשׁ דרך־עיר ברא׃ </p>
<p id="v25"><sup><small>25</small></sup>  דרך תשׂים לבוא חרב את רבת בני־עמון ואת־יהודה בירושׁלם בצורה׃ </p>
<p id="v26"><sup><small>26</small></sup>  כי־עמד מלך־בבל אל־אם הדרך בראשׁ שׁני הדרכים לקסם־קסם קלקל בחצים שׁאל בתרפים ראה בכבד׃ </p>
<p id="v27"><sup><small>27</small></sup>  בימינו היה הקסם ירושׁלם לשׂום כרים לפתח פה ברצח להרים קול בתרועה לשׂום כרים על־שׁערים לשׁפך סללה לבנות דיק׃ </p>
<p id="v28"><sup><small>28</small></sup>  והיה להם כקסום־שׁוא בעיניהם שׁבעי שׁבעות להם והוא־מזכיר עון להתפשׂ׃ </p>
<p id="v29"><sup><small>29</small></sup>  לכן כה־אמר אדני יהוה יען הזכרכם עונכם בהגלות פשׁעיכם להראות חטאותיכם בכל עלילותיכם יען הזכרכם בכף תתפשׂו׃ </p>
<p id="v30"><sup><small>30</small></sup>  ואתה חלל רשׁע נשׂיא ישׂראל אשׁר־בא יומו בעת עון קץ׃ </p>
<p id="v31"><sup><small>31</small></sup>  כה אמר אדני יהוה הסיר המצנפת והרים העטרה זאת לא־זאת השׁפלה הגבה והגבה השׁפיל׃ </p>
<p id="v32"><sup><small>32</small></sup>  עוה עוה עוה אשׂימנה גם־זאת לא היה עד־בא אשׁר־לו המשׁפט ונתתיו׃ </p>
<p id="v33"><sup><small>33</small></sup>  ואתה בן־אדם הנבא ואמרת כה אמר אדני יהוה אל־בני עמון ואל־חרפתם ואמרת חרב חרב פתוחה לטבח מרוטה להכיל למען ברק׃ </p>
<p id="v34"><sup><small>34</small></sup>  בחזות לך שׁוא בקסם־לך כזב לתת אותך אל־צוארי חללי רשׁעים אשׁר־בא יומם בעת עון קץ׃ </p>
<p id="v35"><sup><small>35</small></sup>  השׁב אל־תערה במקום אשׁר־נבראת בארץ מכרותיך אשׁפט אתך׃ </p>
<p id="v36"><sup><small>36</small></sup>  ושׁפכתי עליך זעמי באשׁ עברתי אפיח עליך ונתתיך ביד אנשׁים בערים חרשׁי משׁחית׃ </p>
<p id="v37"><sup><small>37</small></sup>  לאשׁ תהיה לאכלה דמך יהיה בתוך הארץ לא תזכרי כי אני יהוה דברתי׃ </p>
