<!--
title: יחזקאל - פֶּרֶק 39
description: 
published: true
date: 2023-11-8T20:31:8Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/38">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 38</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/40">
          <span class="pr-2">יחזקאל - פֶּרֶק 40</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ואתה בן־אדם הנבא על־גוג ואמרת כה אמר אדני יהוה הנני אליך גוג נשׂיא ראשׁ משׁך ותבל׃ </p>
<p id="v2"><sup><small>2</small></sup>  ושׁבבתיך ושׁשׁאתיך והעליתיך מירכתי צפון והבאותך על־הרי ישׂראל׃ </p>
<p id="v3"><sup><small>3</small></sup>  והכיתי קשׁתך מיד שׂמאולך וחציך מיד ימינך אפיל׃ </p>
<p id="v4"><sup><small>4</small></sup>  על־הרי ישׂראל תפול אתה וכל־אגפיך ועמים אשׁר אתך לעיט צפור כל־כנף וחית השׂדה נתתיך לאכלה׃ </p>
<p id="v5"><sup><small>5</small></sup>  על־פני השׂדה תפול כי אני דברתי נאם אדני יהוה׃ </p>
<p id="v6"><sup><small>6</small></sup>  ושׁלחתי־אשׁ במגוג ובישׁבי האיים לבטח וידעו כי־אני יהוה׃ </p>
<p id="v7"><sup><small>7</small></sup>  ואת־שׁם קדשׁי אודיע בתוך עמי ישׂראל ולא־אחל את־שׁם־קדשׁי עוד וידעו הגוים כי־אני יהוה קדושׁ בישׂראל׃ <sup id="cite1"><a href="#fn1">[1]</a></sup></p>
<p id="v8"><sup><small>8</small></sup>  הנה באה ונהיתה נאם אדני יהוה הוא היום אשׁר דברתי׃ </p>
<p id="v9"><sup><small>9</small></sup>  ויצאו ישׁבי ערי ישׂראל ובערו והשׂיקו בנשׁק ומגן וצנה בקשׁת ובחצים ובמקל יד וברמח ובערו בהם אשׁ שׁבע שׁנים׃ </p>
<p id="v10"><sup><small>10</small></sup>  ולא־ישׂאו עצים מן־השׂדה ולא יחטבו מן־היערים כי בנשׁק יבערו־אשׁ ושׁללו את־שׁלליהם ובזזו את־בזזיהם נאם אדני יהוה׃ </p>
<p id="v11"><sup><small>11</small></sup>  והיה ביום ההוא אתן לגוג מקום־שׁם קבר בישׂראל גי העברים קדמת הים וחסמת היא את־העברים וקברו שׁם את־גוג ואת־כל־המונה וקראו גיא המון גוג׃ </p>
<p id="v12"><sup><small>12</small></sup>  וקברום בית ישׂראל למען טהר את־הארץ שׁבעה חדשׁים׃ </p>
<p id="v13"><sup><small>13</small></sup>  וקברו כל־עם הארץ והיה להם לשׁם יום הכבדי נאם אדני יהוה׃ </p>
<p id="v14"><sup><small>14</small></sup>  ואנשׁי תמיד יבדילו עברים בארץ מקברים את־העברים את־הנותרים על־פני הארץ לטהרה מקצה שׁבעה־חדשׁים יחקרו׃ </p>
<p id="v15"><sup><small>15</small></sup>  ועברו העברים בארץ וראה עצם אדם ובנה אצלו ציון עד קברו אתו המקברים אל־גיא המון גוג׃ </p>
<p id="v16"><sup><small>16</small></sup>  וגם שׁם־עיר המונה וטהרו הארץ׃ </p>
<p id="v17"><sup><small>17</small></sup>  ואתה בן־אדם כה־אמר אדני יהוה אמר לצפור כל־כנף ולכל חית השׂדה הקבצו ובאו האספו מסביב על־זבחי אשׁר אני זבח לכם זבח גדול על הרי ישׂראל ואכלתם בשׂר ושׁתיתם דם׃ </p>
<p id="v18"><sup><small>18</small></sup>  בשׂר גבורים תאכלו ודם־נשׂיאי הארץ תשׁתו אילים כרים ועתודים פרים מריאי בשׁן כלם׃ </p>
<p id="v19"><sup><small>19</small></sup>  ואכלתם־חלב לשׂבעה ושׁתיתם דם לשׁכרון מזבחי אשׁר־זבחתי לכם׃ </p>
<p id="v20"><sup><small>20</small></sup>  ושׂבעתם על־שׁלחני סוס ורכב גבור וכל־אישׁ מלחמה נאם אדני יהוה׃ </p>
<p id="v21"><sup><small>21</small></sup>  ונתתי את־כבודי בגוים וראו כל־הגוים את־משׁפטי אשׁר עשׂיתי ואת־ידי אשׁר־שׂמתי בהם׃ </p>
<p id="v22"><sup><small>22</small></sup>  וידעו בית ישׂראל כי אני יהוה אלהיהם מן־היום ההוא והלאה׃ </p>
<p id="v23"><sup><small>23</small></sup>  וידעו הגוים כי בעונם גלו בית־ישׂראל על אשׁר מעלו־בי ואסתר פני מהם ואתנם ביד צריהם ויפלו בחרב כלם׃ </p>
<p id="v24"><sup><small>24</small></sup>  כטמאתם וכפשׁעיהם עשׂיתי אתם ואסתר פני מהם׃ </p>
<p id="v25"><sup><small>25</small></sup>  לכן כה אמר אדני יהוה עתה אשׁיב את־שׁבית יעקב ורחמתי כל־בית ישׂראל וקנאתי לשׁם קדשׁי׃ <sup id="cite2"><a href="#fn2">[2]</a></sup></p>
<p id="v26"><sup><small>26</small></sup>  ונשׂו את־כלמתם ואת־כל־מעלם אשׁר מעלו־בי בשׁבתם על־אדמתם לבטח ואין מחריד׃ </p>
<p id="v27"><sup><small>27</small></sup>  בשׁובבי אותם מן־העמים וקבצתי אתם מארצות איביהם ונקדשׁתי בם לעיני הגוים רבים׃ </p>
<p id="v28"><sup><small>28</small></sup>  וידעו כי אני יהוה אלהיהם בהגלותי אתם אל־הגוים וכנסתים על־אדמתם ולא־אותיר עוד מהם שׁם׃ </p>
<p id="v29"><sup><small>29</small></sup>  ולא־אסתיר עוד פני מהם אשׁר שׁפכתי את־רוחי על־בית ישׂראל נאם אדני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/38">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 38</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/40">
          <span class="pr-2">יחזקאל - פֶּרֶק 40</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 39:7 <i>קדוש ישראל</i>: <a href="/he/The_Urantia_Book/196#p0_2">או 196:0.2</a>. </li>
  <li id="fn2"><a href="#cite2">↑</a> 39:25 <i>מקנא על</i>: <a href="/he/The_Urantia_Book/96#p4_6">או 96:4.6</a>.  <i>אלוהים אמר לקנא על</i>: <a href="/he/The_Urantia_Book/4#p3_1">או 4:3.1</a>. </li>
</ol>
</div>
