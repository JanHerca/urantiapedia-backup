<!--
title: יחזקאל - פֶּרֶק 46
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/45">יחזקאל - פֶּרֶק 45</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/47">יחזקאל - פֶּרֶק 47</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  כה־אמר אדני יהוה שׁער החצר הפנימית הפנה קדים יהיה סגור שׁשׁת ימי המעשׂה וביום השׁבת יפתח וביום החדשׁ יפתח׃ </p>
<p id="v2"><sup><small>2</small></sup>  ובא הנשׂיא דרך אולם השׁער מחוץ ועמד על־מזוזת השׁער ועשׂו הכהנים את־עולתו ואת־שׁלמיו והשׁתחוה על־מפתן השׁער ויצא והשׁער לא־יסגר עד־הערב׃ </p>
<p id="v3"><sup><small>3</small></sup>  והשׁתחוו עם־הארץ פתח השׁער ההוא בשׁבתות ובחדשׁים לפני יהוה׃ </p>
<p id="v4"><sup><small>4</small></sup>  והעלה אשׁר־יקרב הנשׂיא ליהוה ביום השׁבת שׁשׁה כבשׂים תמימם ואיל תמים׃ </p>
<p id="v5"><sup><small>5</small></sup>  ומנחה איפה לאיל ולכבשׂים מנחה מתת ידו ושׁמן הין לאיפה׃ </p>
<p id="v6"><sup><small>6</small></sup>  וביום החדשׁ פר בן־בקר תמימם ושׁשׁת כבשׂם ואיל תמימם יהיו׃ </p>
<p id="v7"><sup><small>7</small></sup>  ואיפה לפר ואיפה לאיל יעשׂה מנחה ולכבשׂים כאשׁר תשׂיג ידו ושׁמן הין לאיפה׃ </p>
<p id="v8"><sup><small>8</small></sup>  ובבוא הנשׂיא דרך אולם השׁער יבוא ובדרכו יצא׃ </p>
<p id="v9"><sup><small>9</small></sup>  ובבוא עם־הארץ לפני יהוה במועדים הבא דרך־שׁער צפון להשׁתחות יצא דרך־שׁער נגב והבא דרך־שׁער נגב יצא דרך־שׁער צפונה לא ישׁוב דרך השׁער אשׁר־בא בו כי נכחו יצאו׃ </p>
<p id="v10"><sup><small>10</small></sup>  והנשׂיא בתוכם בבואם יבוא ובצאתם יצאו׃ </p>
<p id="v11"><sup><small>11</small></sup>  ובחגים ובמועדים תהיה המנחה איפה לפר ואיפה לאיל ולכבשׂים מתת ידו ושׁמן הין לאיפה׃ </p>
<p id="v12"><sup><small>12</small></sup>  וכי־יעשׂה הנשׂיא נדבה עולה או־שׁלמים נדבה ליהוה ופתח לו את השׁער הפנה קדים ועשׂה את־עלתו ואת־שׁלמיו כאשׁר יעשׂה ביום השׁבת ויצא וסגר את־השׁער אחרי צאתו׃ </p>
<p id="v13"><sup><small>13</small></sup>  וכבשׂ בן־שׁנתו תמים תעשׂה עולה ליום ליהוה בבקר בבקר תעשׂה אתו׃ </p>
<p id="v14"><sup><small>14</small></sup>  ומנחה תעשׂה עליו בבקר בבקר שׁשׁית האיפה ושׁמן שׁלישׁית ההין לרס את־הסלת מנחה ליהוה חקות עולם תמיד׃ </p>
<p id="v15"><sup><small>15</small></sup>  ועשׂו את־הכבשׂ ואת־המנחה ואת־השׁמן בבקר בבקר עולת תמיד׃ </p>
<p id="v16"><sup><small>16</small></sup>  כה־אמר אדני יהוה כי־יתן הנשׂיא מתנה לאישׁ מבניו נחלתו היא לבניו תהיה אחזתם היא בנחלה׃ </p>
<p id="v17"><sup><small>17</small></sup>  וכי־יתן מתנה מנחלתו לאחד מעבדיו והיתה לו עד־שׁנת הדרור ושׁבת לנשׂיא אך נחלתו בניו להם תהיה׃ </p>
<p id="v18"><sup><small>18</small></sup>  ולא־יקח הנשׂיא מנחלת העם להונתם מאחזתם מאחזתו ינחל את־בניו למען אשׁר לא־יפצו עמי אישׁ מאחזתו׃ </p>
<p id="v19"><sup><small>19</small></sup>  ויביאני במבוא אשׁר על־כתף השׁער אל־הלשׁכות הקדשׁ אל־הכהנים הפנות צפונה והנה־שׁם מקום בירכתם ימה׃ </p>
<p id="v20"><sup><small>20</small></sup>  ויאמר אלי זה המקום אשׁר יבשׁלו־שׁם הכהנים את־האשׁם ואת־החטאת אשׁר יאפו את־המנחה לבלתי הוציא אל־החצר החיצונה לקדשׁ את־העם׃ </p>
<p id="v21"><sup><small>21</small></sup>  ויוציאני אל־החצר החיצנה ויעבירני אל־ארבעת מקצועי החצר והנה חצר במקצע החצר חצר במקצע החצר׃ </p>
<p id="v22"><sup><small>22</small></sup>  בארבעת מקצעות החצר חצרות קטרות ארבעים ארך ושׁלשׁים רחב מדה אחת לארבעתם מהקצעות׃ </p>
<p id="v23"><sup><small>23</small></sup>  וטור סביב בהם סביב לארבעתם ומבשׁלות עשׂוי מתחת הטירות סביב׃ </p>
<p id="v24"><sup><small>24</small></sup>  ויאמר אלי אלה בית המבשׁלים אשׁר יבשׁלו־שׁם משׁרתי הבית את־זבח העם׃ </p>
