<!--
title: יחזקאל - פֶּרֶק 13
description: 
published: true
date: 2022-10-6T10:37:18Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/12">יחזקאל - פֶּרֶק 12</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/14">יחזקאל - פֶּרֶק 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם הנבא אל־נביאי ישׂראל הנבאים ואמרת לנביאי מלבם שׁמעו דבר־יהוה׃ </p>
<p id="v3"><sup><small>3</small></sup>  כה אמר אדני יהוה הוי על־הנביאים הנבלים אשׁר הלכים אחר רוחם ולבלתי ראו׃ </p>
<p id="v4"><sup><small>4</small></sup>  כשׁעלים בחרבות נביאיך ישׂראל היו׃ </p>
<p id="v5"><sup><small>5</small></sup>  לא עליתם בפרצות ותגדרו גדר על־בית ישׂראל לעמד במלחמה ביום יהוה׃ </p>
<p id="v6"><sup><small>6</small></sup>  חזו שׁוא וקסם כזב האמרים נאם־יהוה ויהוה לא שׁלחם ויחלו לקים דבר׃ </p>
<p id="v7"><sup><small>7</small></sup>  הלוא מחזה־שׁוא חזיתם ומקסם כזב אמרתם ואמרים נאם־יהוה ואני לא דברתי׃ </p>
<p id="v8"><sup><small>8</small></sup>  לכן כה אמר אדני יהוה יען דברכם שׁוא וחזיתם כזב לכן הנני אליכם נאם אדני יהוה׃ </p>
<p id="v9"><sup><small>9</small></sup>  והיתה ידי אל־הנביאים החזים שׁוא והקסמים כזב בסוד עמי לא־יהיו ובכתב בית־ישׂראל לא יכתבו ואל־אדמת ישׂראל לא יבאו וידעתם כי אני אדני יהוה׃ </p>
<p id="v10"><sup><small>10</small></sup>  יען וביען הטעו את־עמי לאמר שׁלום ואין שׁלום והוא בנה חיץ והנם טחים אתו תפל׃ </p>
<p id="v11"><sup><small>11</small></sup>  אמר אל־טחי תפל ויפל היה גשׁם שׁוטף ואתנה אבני אלגבישׁ תפלנה ורוח סערות תבקע׃ </p>
<p id="v12"><sup><small>12</small></sup>  והנה נפל הקיר הלוא יאמר אליכם איה הטיח אשׁר טחתם׃ </p>
<p id="v13"><sup><small>13</small></sup>  לכן כה אמר אדני יהוה ובקעתי רוח־סערות בחמתי וגשׁם שׁטף באפי יהיה ואבני אלגבישׁ בחמה לכלה׃ </p>
<p id="v14"><sup><small>14</small></sup>  והרסתי את־הקיר אשׁר־טחתם תפל והגעתיהו אל־הארץ ונגלה יסדו ונפלה וכליתם בתוכה וידעתם כי־אני יהוה׃ </p>
<p id="v15"><sup><small>15</small></sup>  וכליתי את־חמתי בקיר ובטחים אתו תפל ואמר לכם אין הקיר ואין הטחים אתו׃ </p>
<p id="v16"><sup><small>16</small></sup>  נביאי ישׂראל הנבאים אל־ירושׁלם והחזים לה חזון שׁלם ואין שׁלם נאם אדני יהוה׃ </p>
<p id="v17"><sup><small>17</small></sup>  ואתה בן־אדם שׂים פניך אל־בנות עמך המתנבאות מלבהן והנבא עליהן׃ </p>
<p id="v18"><sup><small>18</small></sup>  ואמרת כה־אמר אדני יהוה הוי למתפרות כסתות על כל־אצילי ידי ועשׂות המספחות על־ראשׁ כל־קומה לצודד נפשׁות הנפשׁות תצודדנה לעמי ונפשׁות לכנה תחיינה׃ </p>
<p id="v19"><sup><small>19</small></sup>  ותחללנה אתי אל־עמי בשׁעלי שׂערים ובפתותי לחם להמית נפשׁות אשׁר לא־תמותנה ולחיות נפשׁות אשׁר לא־תחיינה בכזבכם לעמי שׁמעי כזב׃ </p>
<p id="v20"><sup><small>20</small></sup>  לכן כה־אמר אדני יהוה הנני אל־כסתותיכנה אשׁר אתנה מצדדות שׁם את־הנפשׁות לפרחות וקרעתי אתם מעל זרועתיכם ושׁלחתי את־הנפשׁות אשׁר אתם מצדדות את־נפשׁים לפרחת׃ </p>
<p id="v21"><sup><small>21</small></sup>  וקרעתי את־מספחתיכם והצלתי את־עמי מידכן ולא־יהיו עוד בידכן למצודה וידעתן כי־אני יהוה׃ </p>
<p id="v22"><sup><small>22</small></sup>  יען הכאות לב־צדיק שׁקר ואני לא הכאבתיו ולחזק ידי רשׁע לבלתי־שׁוב מדרכו הרע להחיתו׃ </p>
<p id="v23"><sup><small>23</small></sup>  לכן שׁוא לא תחזינה וקסם לא־תקסמנה עוד והצלתי את־עמי מידכן וידעתן כי־אני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezekiel/12">יחזקאל - פֶּרֶק 12</a></td>
        <td><a href="/he/Bible/Ezekiel/Index">אינדקס</a></td>
        <td><a href="/he/Bible/Ezekiel/14">יחזקאל - פֶּרֶק 14</a></td>
      </tr>
    </tbody>
  </table>
</figure>
