<!--
title: יחזקאל - פֶּרֶק 23
description: 
published: true
date: 2023-11-8T20:31:8Z
tags: bible, bible—ezekiel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/22">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 22</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/24">
          <span class="pr-2">יחזקאל - פֶּרֶק 24</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם שׁתים נשׁים בנות אם־אחת היו׃ </p>
<p id="v3"><sup><small>3</small></sup>  ותזנינה במצרים בנעוריהן זנו שׁמה מעכו שׁדיהן ושׁם עשׂו דדי בתוליהן׃ </p>
<p id="v4"><sup><small>4</small></sup>  ושׁמותן אהלה הגדולה ואהליבה אחותה ותהיינה לי ותלדנה בנים ובנות ושׁמותן שׁמרון אהלה וירושׁלם אהליבה׃ </p>
<p id="v5"><sup><small>5</small></sup>  ותזן אהלה תחתי ותעגב על־מאהביה אל־אשׁור קרובים׃ </p>
<p id="v6"><sup><small>6</small></sup>  לבשׁי תכלת פחות וסגנים בחורי חמד כלם פרשׁים רכבי סוסים׃ </p>
<p id="v7"><sup><small>7</small></sup>  ותתן תזנותיה עליהם מבחר בני־אשׁור כלם ובכל אשׁר־עגבה בכל־גלוליהם נטמאה׃ </p>
<p id="v8"><sup><small>8</small></sup>  ואת־תזנותיה ממצרים לא עזבה כי אותה שׁכבו בנעוריה והמה עשׂו דדי בתוליה וישׁפכו תזנותם עליה׃ </p>
<p id="v9"><sup><small>9</small></sup>  לכן נתתיה ביד־מאהביה ביד בני אשׁור אשׁר עגבה עליהם׃ </p>
<p id="v10"><sup><small>10</small></sup>  המה גלו ערותה בניה ובנותיה לקחו ואותה בחרב הרגו ותהי־שׁם לנשׁים ושׁפוטים עשׂו בה׃ </p>
<p id="v11"><sup><small>11</small></sup>  ותרא אחותה אהליבה ותשׁחת עגבתה ממנה ואת־תזנותיה מזנוני אחותה׃ </p>
<p id="v12"><sup><small>12</small></sup>  אל־בני אשׁור עגבה פחות וסגנים קרבים לבשׁי מכלול פרשׁים רכבי סוסים בחורי חמד כלם׃ </p>
<p id="v13"><sup><small>13</small></sup>  וארא כי נטמאה דרך אחד לשׁתיהן׃ </p>
<p id="v14"><sup><small>14</small></sup>  ותוסף אל־תזנותיה ותרא אנשׁי מחקה על־הקיר צלמי כשׂדיים חקקים בשׁשׁר׃ </p>
<p id="v15"><sup><small>15</small></sup>  חגורי אזור במתניהם סרוחי טבולים בראשׁיהם מראה שׁלשׁים כלם דמות בני־בבל כשׂדים ארץ מולדתם׃ </p>
<p id="v16"><sup><small>16</small></sup>  ותעגב עליהם למראה עיניה ותשׁלח מלאכים אליהם כשׂדימה׃ </p>
<p id="v17"><sup><small>17</small></sup>  ויבאו אליה בני־בבל למשׁכב דדים ויטמאו אותה בתזנותם ותטמא־בם ותקע נפשׁה מהם׃ </p>
<p id="v18"><sup><small>18</small></sup>  ותגל תזנותיה ותגל את־ערותה ותקע נפשׁי מעליה כאשׁר נקעה נפשׁי מעל אחותה׃ </p>
<p id="v19"><sup><small>19</small></sup>  ותרבה את־תזנותיה לזכר את־ימי נעוריה אשׁר זנתה בארץ מצרים׃ </p>
<p id="v20"><sup><small>20</small></sup>  ותעגבה על פלגשׁיהם אשׁר בשׂר־חמורים בשׂרם וזרמת סוסים זרמתם׃ </p>
<p id="v21"><sup><small>21</small></sup>  ותפקדי את זמת נעוריך בעשׂות ממצרים דדיך למען שׁדי נעוריך׃ </p>
<p id="v22"><sup><small>22</small></sup>  לכן אהליבה כה־אמר אדני יהוה הנני מעיר את־מאהביך עליך את אשׁר־נקעה נפשׁך מהם והבאתים עליך מסביב׃ </p>
<p id="v23"><sup><small>23</small></sup>  בני בבל וכל־כשׂדים פקוד ושׁוע וקוע כל־בני אשׁור אותם בחורי חמד פחות וסגנים כלם שׁלשׁים וקרואים רכבי סוסים כלם׃ </p>
<p id="v24"><sup><small>24</small></sup>  ובאו עליך הצן רכב וגלגל ובקהל עמים צנה ומגן וקובע ישׂימו עליך סביב ונתתי לפניהם משׁפט ושׁפטוך במשׁפטיהם׃ </p>
<p id="v25"><sup><small>25</small></sup>  ונתתי קנאתי בך ועשׂו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באשׁ׃ </p>
<p id="v26"><sup><small>26</small></sup>  והפשׁיטוך את־בגדיך ולקחו כלי תפארתך׃ </p>
<p id="v27"><sup><small>27</small></sup>  והשׁבתי זמתך ממך ואת־זנותך מארץ מצרים ולא־תשׂאי עיניך אליהם ומצרים לא תזכרי־עוד׃ </p>
<p id="v28"><sup><small>28</small></sup>  כי כה אמר אדני יהוה הנני נתנך ביד אשׁר שׂנאת ביד אשׁר־נקעה נפשׁך מהם׃ </p>
<p id="v29"><sup><small>29</small></sup>  ועשׂו אותך בשׂנאה ולקחו כל־יגיעך ועזבוך עירם ועריה ונגלה ערות זנוניך וזמתך ותזנותיך׃ </p>
<p id="v30"><sup><small>30</small></sup>  עשׂה אלה לך בזנותך אחרי גוים על אשׁר־נטמאת בגלוליהם׃ </p>
<p id="v31"><sup><small>31</small></sup>  בדרך אחותך הלכת ונתתי כוסה בידך׃ </p>
<p id="v32"><sup><small>32</small></sup>  כה אמר אדני יהוה כוס אחותך תשׁתי העמקה והרחבה תהיה לצחק וללעג מרבה להכיל׃ </p>
<p id="v33"><sup><small>33</small></sup>  שׁכרון ויגון תמלאי כוס שׁמה ושׁממה כוס אחותך שׁמרון׃ </p>
<p id="v34"><sup><small>34</small></sup>  ושׁתית אותה ומצית ואת־חרשׂיה תגרמי ושׁדיך תנתקי כי אני דברתי נאם אדני יהוה׃ </p>
<p id="v35"><sup><small>35</small></sup>  לכן כה אמר אדני יהוה יען שׁכחת אותי ותשׁליכי אותי אחרי גוך וגם־את שׂאי זמתך ואת־תזנותיך׃ </p>
<p id="v36"><sup><small>36</small></sup>  ויאמר יהוה אלי בן־אדם התשׁפוט את־אהלה ואת־אהליבה והגד להן את תועבותיהן׃ </p>
<p id="v37"><sup><small>37</small></sup>  כי נאפו ודם בידיהן ואת־גלוליהן נאפו וגם את־בניהן אשׁר ילדו־לי העבירו להם לאכלה׃ </p>
<p id="v38"><sup><small>38</small></sup>  עוד זאת עשׂו לי טמאו את־מקדשׁי ביום ההוא ואת־שׁבתותי חללו׃ </p>
<p id="v39"><sup><small>39</small></sup>  ובשׁחטם את־בניהם לגלוליהם ויבאו אל־מקדשׁי ביום ההוא לחללו והנה־כה עשׂו בתוך ביתי׃ </p>
<p id="v40"><sup><small>40</small></sup>  ואף כי תשׁלחנה לאנשׁים באים ממרחק אשׁר מלאך שׁלוח אליהם והנה־באו לאשׁר רחצת כחלת עיניך ועדית עדי׃ </p>
<p id="v41"><sup><small>41</small></sup>  וישׁבת על־מטה כבודה ושׁלחן ערוך לפניה וקטרתי ושׁמני שׂמת עליה׃ </p>
<p id="v42"><sup><small>42</small></sup>  וקול המון שׁלו בה ואל־אנשׁים מרב אדם מובאים סובאים ממדבר ויתנו צמידים אל־ידיהן ועטרת תפארת על־ראשׁיהן׃ </p>
<p id="v43"><sup><small>43</small></sup>  ואמר לבלה נאופים עת יזנה תזנותה והיא׃ </p>
<p id="v44"><sup><small>44</small></sup>  ויבוא אליה כבוא אל־אשׁה זונה כן באו אל־אהלה ואל־אהליבה אשׁת הזמה׃ </p>
<p id="v45"><sup><small>45</small></sup>  ואנשׁים צדיקם המה ישׁפטו אותהם משׁפט נאפות ומשׁפט שׁפכות דם כי נאפת הנה ודם בידיהן׃ </p>
<p id="v46"><sup><small>46</small></sup>  כי כה אמר אדני יהוה העלה עליהם קהל ונתן אתהן לזעוה ולבז׃ </p>
<p id="v47"><sup><small>47</small></sup>  ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באשׁ ישׂרפו׃ </p>
<p id="v48"><sup><small>48</small></sup>  והשׁבתי זמה מן־הארץ ונוסרו כל־הנשׁים ולא תעשׂינה כזמתכנה׃ </p>
<p id="v49"><sup><small>49</small></sup>  ונתנו זמתכנה עליכן וחטאי גלוליכן תשׂאינה וידעתם כי אני אדני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezekiel/22">
          <span class="mdi mdi-arrow-left-drop-circle"></span><span class="pl-2">יחזקאל - פֶּרֶק 22</span>
        </a>
        </td>
        <td>
        <a href="/he/Bible/Ezekiel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezekiel/24">
          <span class="pr-2">יחזקאל - פֶּרֶק 24</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
