<!--
title: יחזקאל - פֶּרֶק 38
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ezekiel/37">יחזקאל - פֶּרֶק 37</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezekiel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezekiel/39">יחזקאל - פֶּרֶק 39</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  בן־אדם שׂים פניך אל־גוג ארץ המגוג נשׂיא ראשׁ משׁך ותבל והנבא עליו׃ </p>
<p id="v3"><sup><small>3</small></sup>  ואמרת כה אמר אדני יהוה הנני אליך גוג נשׂיא ראשׁ משׁך ותבל׃ </p>
<p id="v4"><sup><small>4</small></sup>  ושׁובבתיך ונתתי חחים בלחייך והוצאתי אותך ואת־כל־חילך סוסים ופרשׁים לבשׁי מכלול כלם קהל רב צנה ומגן תפשׂי חרבות כלם׃ </p>
<p id="v5"><sup><small>5</small></sup>  פרס כושׁ ופוט אתם כלם מגן וכובע׃ </p>
<p id="v6"><sup><small>6</small></sup>  גמר וכל־אגפיה בית תוגרמה ירכתי צפון ואת־כל־אגפיו עמים רבים אתך׃ </p>
<p id="v7"><sup><small>7</small></sup>  הכן והכן לך אתה וכל־קהלך הנקהלים עליך והיית להם למשׁמר׃ </p>
<p id="v8"><sup><small>8</small></sup>  מימים רבים תפקד באחרית השׁנים תבוא אל־ארץ משׁובבת מחרב מקבצת מעמים רבים על הרי ישׂראל אשׁר־היו לחרבה תמיד והיא מעמים הוצאה וישׁבו לבטח כלם׃ </p>
<p id="v9"><sup><small>9</small></sup>  ועלית כשׁאה תבוא כענן לכסות הארץ תהיה אתה וכל־אגפיך ועמים רבים אותך׃ </p>
<p id="v10"><sup><small>10</small></sup>  כה אמר אדני יהוה והיה ביום ההוא יעלו דברים על־לבבך וחשׁבת מחשׁבת רעה׃ </p>
<p id="v11"><sup><small>11</small></sup>  ואמרת אעלה על־ארץ פרזות אבוא השׁקטים ישׁבי לבטח כלם ישׁבים באין חומה ובריח ודלתים אין להם׃ </p>
<p id="v12"><sup><small>12</small></sup>  לשׁלל שׁלל ולבז בז להשׁיב ידך על־חרבות נושׁבת ואל־עם מאסף מגוים עשׂה מקנה וקנין ישׁבי על־טבור הארץ׃ </p>
<p id="v13"><sup><small>13</small></sup>  שׁבא ודדן וסחרי תרשׁישׁ וכל־כפריה יאמרו לך הלשׁלל שׁלל אתה בא הלבז בז הקהלת קהלך לשׂאת כסף וזהב לקחת מקנה וקנין לשׁלל שׁלל גדול׃ </p>
<p id="v14"><sup><small>14</small></sup>  לכן הנבא בן־אדם ואמרת לגוג כה אמר אדני יהוה הלוא ביום ההוא בשׁבת עמי ישׂראל לבטח תדע׃ </p>
<p id="v15"><sup><small>15</small></sup>  ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב׃ </p>
<p id="v16"><sup><small>16</small></sup>  ועלית על־עמי ישׂראל כענן לכסות הארץ באחרית הימים תהיה והבאותיך על־ארצי למען דעת הגוים אתי בהקדשׁי בך לעיניהם גוג׃ </p>
<p id="v17"><sup><small>17</small></sup>  כה־אמר אדני יהוה האתה־הוא אשׁר־דברתי בימים קדמונים ביד עבדי נביאי ישׂראל הנבאים בימים ההם שׁנים להביא אתך עליהם׃ </p>
<p id="v18"><sup><small>18</small></sup>  והיה ביום ההוא ביום בוא גוג על־אדמת ישׂראל נאם אדני יהוה תעלה חמתי באפי׃ </p>
<p id="v19"><sup><small>19</small></sup>  ובקנאתי באשׁ־עברתי דברתי אם־לא ביום ההוא יהיה רעשׁ גדול על אדמת ישׂראל׃ </p>
<p id="v20"><sup><small>20</small></sup>  ורעשׁו מפני דגי הים ועוף השׁמים וחית השׂדה וכל־הרמשׂ הרמשׂ על־האדמה וכל האדם אשׁר על־פני האדמה ונהרסו ההרים ונפלו המדרגות וכל־חומה לארץ תפול׃ </p>
<p id="v21"><sup><small>21</small></sup>  וקראתי עליו לכל־הרי חרב נאם אדני יהוה חרב אישׁ באחיו תהיה׃ </p>
<p id="v22"><sup><small>22</small></sup>  ונשׁפטתי אתו בדבר ובדם וגשׁם שׁוטף ואבני אלגבישׁ אשׁ וגפרית אמטיר עליו ועל־אגפיו ועל־עמים רבים אשׁר אתו׃ <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  והתגדלתי והתקדשׁתי ונודעתי לעיני גוים רבים וידעו כי־אני יהוה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 38:22 <i>גשם לא רצוי</i>: <a href="/he/The_Urantia_Book/85#p4_3">או 85:4.3</a>. </li>
</ol>
</div>
