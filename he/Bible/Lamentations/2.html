<!--
title: איכה - פֶּרֶק 2
description: 
published: true
date: 2022-10-6T10:37:18Z
tags: bible, bible—lamentations
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Lamentations/1">איכה - פֶּרֶק 1</a></td>
        <td><a href="/he/Bible/Lamentations/Index">אינדקס</a></td>
        <td><a href="/he/Bible/Lamentations/3">איכה - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  איכה יעיב באפו אדני את־בת־ציון השׁליך משׁמים ארץ תפארת ישׂראל ולא־זכר הדם־רגליו ביום אפו׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  בלע אדני לא חמל את כל־נאות יעקב הרס בעברתו מבצרי בת־יהודה הגיע לארץ חלל ממלכה ושׂריה׃ </p>
<p id="v3"><sup><small>3</small></sup>  גדע בחרי־אף כל קרן ישׂראל השׁיב אחור ימינו מפני אויב ויבער ביעקב כאשׁ להבה אכלה סביב׃ </p>
<p id="v4"><sup><small>4</small></sup>  דרך קשׁתו כאויב נצב ימינו כצר ויהרג כל מחמדי־עין באהל בת־ציון שׁפך כאשׁ חמתו׃ </p>
<p id="v5"><sup><small>5</small></sup>  היה אדני כאויב בלע ישׂראל בלע כל־ארמנותיה שׁחת מבצריו וירב בבת־יהודה תאניה ואניה׃ </p>
<p id="v6"><sup><small>6</small></sup>  ויחמס כגן שׂכו שׁחת מועדו שׁכח יהוה בציון מועד ושׁבת וינאץ בזעם־אפו מלך וכהן׃ </p>
<p id="v7"><sup><small>7</small></sup>  זנח אדני מזבחו נאר מקדשׁו הסגיר ביד־אויב חומת ארמנותיה קול נתנו בבית־יהוה כיום מועד׃ </p>
<p id="v8"><sup><small>8</small></sup>  חשׁב יהוה להשׁחית חומת בת־ציון נטה קו לא־השׁיב ידו מבלע ויאבל־חל וחומה יחדו אמללו׃ </p>
<p id="v9"><sup><small>9</small></sup>  טבעו בארץ שׁעריה אבד ושׁבר בריחיה מלכה ושׂריה בגוים אין תורה גם־נביאיה לא־מצאו חזון מיהוה׃ </p>
<p id="v10"><sup><small>10</small></sup>  ישׁבו לארץ ידמו זקני בת־ציון העלו עפר על־ראשׁם חגרו שׂקים הורידו לארץ ראשׁן בתולת ירושׁלם׃ </p>
<p id="v11"><sup><small>11</small></sup>  כלו בדמעות עיני חמרמרו מעי נשׁפך לארץ כבדי על־שׁבר בת־עמי בעטף עולל ויונק ברחבות קריה׃ </p>
<p id="v12"><sup><small>12</small></sup>  לאמתם יאמרו איה דגן ויין בהתעטפם כחלל ברחבות עיר בהשׁתפך נפשׁם אל־חיק אמתם׃ </p>
<p id="v13"><sup><small>13</small></sup>  מה־אעידך מה אדמה־לך הבת ירושׁלם מה אשׁוה־לך ואנחמך בתולת בת־ציון כי־גדול כים שׁברך מי ירפא־לך׃ </p>
<p id="v14"><sup><small>14</small></sup>  נביאיך חזו לך שׁוא ותפל ולא־גלו על־עונך להשׁיב שׁביתך ויחזו לך משׂאות שׁוא ומדוחים׃ </p>
<p id="v15"><sup><small>15</small></sup>  ספקו עליך כפים כל־עברי דרך שׁרקו וינעו ראשׁם על־בת ירושׁלם הזאת העיר שׁיאמרו כלילת יפי משׂושׂ לכל־הארץ׃ </p>
<p id="v16"><sup><small>16</small></sup>  פצו עליך פיהם כל־אויביך שׁרקו ויחרקו־שׁן אמרו בלענו אך זה היום שׁקוינהו מצאנו ראינו׃ </p>
<p id="v17"><sup><small>17</small></sup>  עשׂה יהוה אשׁר זמם בצע אמרתו אשׁר צוה מימי־קדם הרס ולא חמל וישׂמח עליך אויב הרים קרן צריך׃ </p>
<p id="v18"><sup><small>18</small></sup>  צעק לבם אל־אדני חומת בת־ציון הורידי כנחל דמעה יומם ולילה אל־תתני פוגת לך אל־תדם בת־עינך׃ </p>
<p id="v19"><sup><small>19</small></sup>  קומי רני בליל לראשׁ אשׁמרות שׁפכי כמים לבך נכח פני אדני שׂאי אליו כפיך על־נפשׁ עולליך העטופים ברעב בראשׁ כל־חוצות׃ </p>
<p id="v20"><sup><small>20</small></sup>  ראה יהוה והביטה למי עוללת כה אם־תאכלנה נשׁים פרים עללי טפחים אם־יהרג במקדשׁ אדני כהן ונביא׃ </p>
<p id="v21"><sup><small>21</small></sup>  שׁכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת׃ </p>
<p id="v22"><sup><small>22</small></sup>  תקרא כיום מועד מגורי מסביב ולא היה ביום אף־יהוה פליט ושׂריד אשׁר־טפחתי ורביתי איבי כלם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Lamentations/1">איכה - פֶּרֶק 1</a></td>
        <td><a href="/he/Bible/Lamentations/Index">אינדקס</a></td>
        <td><a href="/he/Bible/Lamentations/3">איכה - פֶּרֶק 3</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 2:1 <i>עננים מאיימים</i>: <a href="/he/The_Urantia_Book/85#p4_3">או 85:4.3</a>. </li>
</ol>
</div>
