<!--
title: איכה - פֶּרֶק 4
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Lamentations/3">איכה - פֶּרֶק 3</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Lamentations/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Lamentations/5">איכה - פֶּרֶק 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  איכה יועם זהב ישׁנא הכתם הטוב תשׁתפכנה אבני־קדשׁ בראשׁ כל־חוצות׃ </p>
<p id="v2"><sup><small>2</small></sup>  בני ציון היקרים המסלאים בפז איכה נחשׁבו לנבלי־חרשׂ מעשׂה ידי יוצר׃ </p>
<p id="v3"><sup><small>3</small></sup>  גם־תנין חלצו שׁד היניקו גוריהן בת־עמי לאכזר כי ענים במדבר׃ </p>
<p id="v4"><sup><small>4</small></sup>  דבק לשׁון יונק אל־חכו בצמא עוללים שׁאלו לחם פרשׂ אין להם׃ </p>
<p id="v5"><sup><small>5</small></sup>  האכלים למעדנים נשׁמו בחוצות האמנים עלי תולע חבקו אשׁפתות׃ </p>
<p id="v6"><sup><small>6</small></sup>  ויגדל עון בת־עמי מחטאת סדם ההפוכה כמו־רגע ולא־חלו בה ידים׃ </p>
<p id="v7"><sup><small>7</small></sup>  זכו נזיריה משׁלג צחו מחלב אדמו עצם מפנינים ספיר גזרתם׃ </p>
<p id="v8"><sup><small>8</small></sup>  חשׁך משׁחור תארם לא נכרו בחוצות צפד עורם על־עצמם יבשׁ היה כעץ׃ </p>
<p id="v9"><sup><small>9</small></sup>  טובים היו חללי־חרב מחללי רעב שׁהם יזובו מדקרים מתנובת שׂדי׃ </p>
<p id="v10"><sup><small>10</small></sup>  ידי נשׁים רחמניות בשׁלו ילדיהן היו לברות למו בשׁבר בת־עמי׃ </p>
<p id="v11"><sup><small>11</small></sup>  כלה יהוה את־חמתו שׁפך חרון אפו ויצת־אשׁ בציון ותאכל יסודתיה׃ </p>
<p id="v12"><sup><small>12</small></sup>  לא האמינו מלכי־ארץ וכל ישׁבי תבל כי יבא צר ואויב בשׁערי ירושׁלם׃ </p>
<p id="v13"><sup><small>13</small></sup>  מחטאת נביאיה עונות כהניה השׁפכים בקרבה דם צדיקים׃ </p>
<p id="v14"><sup><small>14</small></sup>  נעו עורים בחוצות נגאלו בדם בלא יוכלו יגעו בלבשׁיהם׃ </p>
<p id="v15"><sup><small>15</small></sup>  סורו טמא קראו למו סורו סורו אל־תגעו כי נצו גם־נעו אמרו בגוים לא יוסיפו לגור׃ </p>
<p id="v16"><sup><small>16</small></sup>  פני יהוה חלקם לא יוסיף להביטם פני כהנים לא נשׂאו זקנים לא חננו׃ </p>
<p id="v17"><sup><small>17</small></sup>  עודינה תכלינה עינינו אל־עזרתנו הבל בצפיתנו צפינו אל־גוי לא יושׁע׃ </p>
<p id="v18"><sup><small>18</small></sup>  צדו צעדינו מלכת ברחבתינו קרב קצינו מלאו ימינו כי־בא קצינו׃ </p>
<p id="v19"><sup><small>19</small></sup>  קלים היו רדפינו מנשׁרי שׁמים על־ההרים דלקנו במדבר ארבו לנו׃ </p>
<p id="v20"><sup><small>20</small></sup>  רוח אפינו משׁיח יהוה נלכד בשׁחיתותם אשׁר אמרנו בצלו נחיה בגוים׃ </p>
<p id="v21"><sup><small>21</small></sup>  שׂישׂי ושׂמחי בת־אדום יושׁבתי בארץ עוץ גם־עליך תעבר־כוס תשׁכרי ותתערי׃ </p>
<p id="v22"><sup><small>22</small></sup>  תם־עונך בת־ציון לא יוסיף להגלותך פקד עונך בת־אדום גלה על־חטאתיך׃ </p>
