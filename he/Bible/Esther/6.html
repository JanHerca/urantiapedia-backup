<!--
title: אסתר - פֶּרֶק 6
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Esther/5">אסתר - פֶּרֶק 5</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Esther/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Esther/7">אסתר - פֶּרֶק 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בלילה ההוא נדדה שׁנת המלך ויאמר להביא את־ספר הזכרנות דברי הימים ויהיו נקראים לפני המלך׃ </p>
<p id="v2"><sup><small>2</small></sup>  וימצא כתוב אשׁר הגיד מרדכי על־בגתנא ותרשׁ שׁני סריסי המלך משׁמרי הסף אשׁר בקשׁו לשׁלח יד במלך אחשׁורושׁ׃ </p>
<p id="v3"><sup><small>3</small></sup>  ויאמר המלך מה־נעשׂה יקר וגדולה למרדכי על־זה ויאמרו נערי המלך משׁרתיו לא־נעשׂה עמו דבר׃ </p>
<p id="v4"><sup><small>4</small></sup>  ויאמר המלך מי בחצר והמן בא לחצר בית־המלך החיצונה לאמר למלך לתלות את־מרדכי על־העץ אשׁר־הכין לו׃ </p>
<p id="v5"><sup><small>5</small></sup>  ויאמרו נערי המלך אליו הנה המן עמד בחצר ויאמר המלך יבוא׃ </p>
<p id="v6"><sup><small>6</small></sup>  ויבוא המן ויאמר לו המלך מה־לעשׂות באישׁ אשׁר המלך חפץ ביקרו ויאמר המן בלבו למי יחפץ המלך לעשׂות יקר יותר ממני׃ </p>
<p id="v7"><sup><small>7</small></sup>  ויאמר המן אל־המלך אישׁ אשׁר המלך חפץ ביקרו׃ </p>
<p id="v8"><sup><small>8</small></sup>  יביאו לבושׁ מלכות אשׁר לבשׁ־בו המלך וסוס אשׁר רכב עליו המלך ואשׁר נתן כתר מלכות בראשׁו׃ </p>
<p id="v9"><sup><small>9</small></sup>  ונתון הלבושׁ והסוס על־יד־אישׁ משׂרי המלך הפרתמים והלבשׁו את־האישׁ אשׁר המלך חפץ ביקרו והרכיבהו על־הסוס ברחוב העיר וקראו לפניו ככה יעשׂה לאישׁ אשׁר המלך חפץ ביקרו׃ </p>
<p id="v10"><sup><small>10</small></sup>  ויאמר המלך להמן מהר קח את־הלבושׁ ואת־הסוס כאשׁר דברת ועשׂה־כן למרדכי היהודי היושׁב בשׁער המלך אל־תפל דבר מכל אשׁר דברת׃ </p>
<p id="v11"><sup><small>11</small></sup>  ויקח המן את־הלבושׁ ואת־הסוס וילבשׁ את־מרדכי וירכיבהו ברחוב העיר ויקרא לפניו ככה יעשׂה לאישׁ אשׁר המלך חפץ ביקרו׃ </p>
<p id="v12"><sup><small>12</small></sup>  וישׁב מרדכי אל־שׁער המלך והמן נדחף אל־ביתו אבל וחפוי ראשׁ׃ </p>
<p id="v13"><sup><small>13</small></sup>  ויספר המן לזרשׁ אשׁתו ולכל־אהביו את כל־אשׁר קרהו ויאמרו לו חכמיו וזרשׁ אשׁתו אם מזרע היהודים מרדכי אשׁר החלות לנפל לפניו לא־תוכל לו כי־נפול תפול לפניו׃ </p>
<p id="v14"><sup><small>14</small></sup>  עודם מדברים עמו וסריסי המלך הגיעו ויבהלו להביא את־המן אל־המשׁתה אשׁר־עשׂתה אסתר׃ </p>
