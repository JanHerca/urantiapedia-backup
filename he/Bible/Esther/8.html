<!--
title: אסתר - פֶּרֶק 8
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Esther/7">אסתר - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Esther/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Esther/9">אסתר - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ביום ההוא נתן המלך אחשׁורושׁ לאסתר המלכה את־בית המן צרר היהודיים ומרדכי בא לפני המלך כי־הגידה אסתר מה הוא־לה׃ </p>
<p id="v2"><sup><small>2</small></sup>  ויסר המלך את־טבעתו אשׁר העביר מהמן ויתנה למרדכי ותשׂם אסתר את־מרדכי על־בית המן׃ </p>
<p id="v3"><sup><small>3</small></sup>  ותוסף אסתר ותדבר לפני המלך ותפל לפני רגליו ותבך ותתחנן־לו להעביר את־רעת המן האגגי ואת מחשׁבתו אשׁר חשׁב על־היהודים׃ </p>
<p id="v4"><sup><small>4</small></sup>  ויושׁט המלך לאסתר את שׁרבט הזהב ותקם אסתר ותעמד לפני המלך׃ </p>
<p id="v5"><sup><small>5</small></sup>  ותאמר אם־על־המלך טוב ואם־מצאתי חן לפניו וכשׁר הדבר לפני המלך וטובה אני בעיניו יכתב להשׁיב את־הספרים מחשׁבת המן בן־המדתא האגגי אשׁר כתב לאבד את־היהודים אשׁר בכל־מדינות המלך׃ </p>
<p id="v6"><sup><small>6</small></sup>  כי איככה אוכל וראיתי ברעה אשׁר־ימצא את־עמי ואיככה אוכל וראיתי באבדן מולדתי׃ </p>
<p id="v7"><sup><small>7</small></sup>  ויאמר המלך אחשׁורשׁ לאסתר המלכה ולמרדכי היהודי הנה בית־המן נתתי לאסתר ואתו תלו על־העץ על אשׁר־שׁלח ידו ביהודיים׃ </p>
<p id="v8"><sup><small>8</small></sup>  ואתם כתבו על־היהודים כטוב בעיניכם בשׁם המלך וחתמו בטבעת המלך כי־כתב אשׁר־נכתב בשׁם־המלך ונחתום בטבעת המלך אין להשׁיב׃ </p>
<p id="v9"><sup><small>9</small></sup>  ויקראו ספרי־המלך בעת־ההיא בחדשׁ השׁלישׁי הוא־חדשׁ סיון בשׁלושׁה ועשׂרים בו ויכתב ככל־אשׁר־צוה מרדכי אל־היהודים ואל האחשׁדרפנים־והפחות ושׂרי המדינות אשׁר מהדו ועד־כושׁ שׁבע ועשׂרים ומאה מדינה מדינה ומדינה ככתבה ועם ועם כלשׁנו ואל־היהודים ככתבם וכלשׁונם׃ </p>
<p id="v10"><sup><small>10</small></sup>  ויכתב בשׁם המלך אחשׁורשׁ ויחתם בטבעת המלך וישׁלח ספרים ביד הרצים בסוסים רכבי הרכשׁ האחשׁתרנים בני הרמכים׃ </p>
<p id="v11"><sup><small>11</small></sup>  אשׁר נתן המלך ליהודים אשׁר בכל־עיר־ועיר להקהל ולעמד על־נפשׁם להשׁמיד ולהרג ולאבד את־כל־חיל עם ומדינה הצרים אתם טף ונשׁים ושׁללם לבוז׃ </p>
<p id="v12"><sup><small>12</small></sup>  ביום אחד בכל־מדינות המלך אחשׁורושׁ בשׁלושׁה עשׂר לחדשׁ שׁנים־עשׂר הוא־חדשׁ אדר׃ </p>
<p id="v13"><sup><small>13</small></sup>  פתשׁגן הכתב להנתן דת בכל־מדינה ומדינה גלוי לכל־העמים ולהיות היהודיים עתודים ליום הזה להנקם מאיביהם׃ </p>
<p id="v14"><sup><small>14</small></sup>  הרצים רכבי הרכשׁ האחשׁתרנים יצאו מבהלים ודחופים בדבר המלך והדת נתנה בשׁושׁן הבירה׃ </p>
<p id="v15"><sup><small>15</small></sup>  ומרדכי יצא מלפני המלך בלבושׁ מלכות תכלת וחור ועטרת זהב גדולה ותכריך בוץ וארגמן והעיר שׁושׁן צהלה ושׂמחה׃ </p>
<p id="v16"><sup><small>16</small></sup>  ליהודים היתה אורה ושׂמחה ושׂשׂן ויקר׃ </p>
<p id="v17"><sup><small>17</small></sup>  ובכל־מדינה ומדינה ובכל־עיר ועיר מקום אשׁר דבר־המלך ודתו מגיע שׂמחה ושׂשׂון ליהודים משׁתה ויום טוב ורבים מעמי הארץ מתיהדים כי־נפל פחד־היהודים עליהם׃ </p>
