<!--
title: אסתר - פֶּרֶק 9
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Esther/8">אסתר - פֶּרֶק 8</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Esther/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Esther/10">אסתר - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ובשׁנים עשׂר חדשׁ הוא־חדשׁ אדר בשׁלושׁה עשׂר יום בו אשׁר הגיע דבר־המלך ודתו להעשׂות ביום אשׁר שׂברו איבי היהודים לשׁלוט בהם ונהפוך הוא אשׁר ישׁלטו היהודים המה בשׂנאיהם׃ </p>
<p id="v2"><sup><small>2</small></sup>  נקהלו היהודים בעריהם בכל־מדינות המלך אחשׁורושׁ לשׁלח יד במבקשׁי רעתם ואישׁ לא־עמד לפניהם כי־נפל פחדם על־כל־העמים׃ </p>
<p id="v3"><sup><small>3</small></sup>  וכל־שׂרי המדינות והאחשׁדרפנים והפחות ועשׂי המלאכה אשׁר למלך מנשׂאים את־היהודים כי־נפל פחד־מרדכי עליהם׃ </p>
<p id="v4"><sup><small>4</small></sup>  כי־גדול מרדכי בבית המלך ושׁמעו הולך בכל־המדינות כי־האישׁ מרדכי הולך וגדול׃ </p>
<p id="v5"><sup><small>5</small></sup>  ויכו היהודים בכל־איביהם מכת־חרב והרג ואבדן ויעשׂו בשׂנאיהם כרצונם׃ </p>
<p id="v6"><sup><small>6</small></sup>  ובשׁושׁן הבירה הרגו היהודים ואבד חמשׁ מאות אישׁ׃ </p>
<p id="v7"><sup><small>7</small></sup>  ואת פרשׁנדתא ואת דלפון ואת אספתא׃ </p>
<p id="v8"><sup><small>8</small></sup>  ואת פורתא ואת אדליא ואת ארידתא׃ </p>
<p id="v9"><sup><small>9</small></sup>  ואת פרמשׁתא ואת אריסי ואת ארידי ואת ויזתא׃ </p>
<p id="v10"><sup><small>10</small></sup>  עשׂרת בני המן בן־המדתא צרר היהודים הרגו ובבזה לא שׁלחו את־ידם׃ </p>
<p id="v11"><sup><small>11</small></sup>  ביום ההוא בא מספר ההרוגים בשׁושׁן הבירה לפני המלך׃ </p>
<p id="v12"><sup><small>12</small></sup>  ויאמר המלך לאסתר המלכה בשׁושׁן הבירה הרגו היהודים ואבד חמשׁ מאות אישׁ ואת עשׂרת בני־המן בשׁאר מדינות המלך מה עשׂו ומה־שׁאלתך וינתן לך ומה־בקשׁתך עוד ותעשׂ׃ </p>
<p id="v13"><sup><small>13</small></sup>  ותאמר אסתר אם־על־המלך טוב ינתן גם־מחר ליהודים אשׁר בשׁושׁן לעשׂות כדת היום ואת עשׂרת בני־המן יתלו על־העץ׃ </p>
<p id="v14"><sup><small>14</small></sup>  ויאמר המלך להעשׂות כן ותנתן דת בשׁושׁן ואת עשׂרת בני־המן תלו׃ </p>
<p id="v15"><sup><small>15</small></sup>  ויקהלו היהודיים אשׁר־בשׁושׁן גם ביום ארבעה עשׂר לחדשׁ אדר ויהרגו בשׁושׁן שׁלשׁ מאות אישׁ ובבזה לא שׁלחו את־ידם׃ </p>
<p id="v16"><sup><small>16</small></sup>  ושׁאר היהודים אשׁר במדינות המלך נקהלו ועמד על־נפשׁם ונוח מאיביהם והרוג בשׂנאיהם חמשׁה ושׁבעים אלף ובבזה לא שׁלחו את־ידם׃ </p>
<p id="v17"><sup><small>17</small></sup>  ביום־שׁלושׁה עשׂר לחדשׁ אדר ונוח בארבעה עשׂר בו ועשׂה אתו יום משׁתה ושׂמחה׃ <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  והיהודיים אשׁר־בשׁושׁן נקהלו בשׁלושׁה עשׂר בו ובארבעה עשׂר בו ונוח בחמשׁה עשׂר בו ועשׂה אתו יום משׁתה ושׂמחה׃ </p>
<p id="v19"><sup><small>19</small></sup>  על־כן היהודים הפרוזים הישׁבים בערי הפרזות עשׂים את יום ארבעה עשׂר לחדשׁ אדר שׂמחה ומשׁתה ויום טוב ומשׁלוח מנות אישׁ לרעהו׃ </p>
<p id="v20"><sup><small>20</small></sup>  ויכתב מרדכי את־הדברים האלה וישׁלח ספרים אל־כל־היהודים אשׁר בכל־מדינות המלך אחשׁורושׁ הקרובים והרחוקים׃ </p>
<p id="v21"><sup><small>21</small></sup>  לקים עליהם להיות עשׂים את יום ארבעה עשׂר לחדשׁ אדר ואת יום־חמשׁה עשׂר בו בכל־שׁנה ושׁנה׃ </p>
<p id="v22"><sup><small>22</small></sup>  כימים אשׁר־נחו בהם היהודים מאיביהם והחדשׁ אשׁר נהפך להם מיגון לשׂמחה ומאבל ליום טוב לעשׂות אותם ימי משׁתה ושׂמחה ומשׁלח מנות אישׁ לרעהו ומתנות לאבינים׃ </p>
<p id="v23"><sup><small>23</small></sup>  וקבל היהודים את אשׁר־החלו לעשׂות ואת אשׁר־כתב מרדכי אליהם׃ </p>
<p id="v24"><sup><small>24</small></sup>  כי המן בן־המדתא האגגי צרר כל־היהודים חשׁב על־היהודים לאבדם והפל פור הוא הגורל להמם ולאבדם׃ </p>
<p id="v25"><sup><small>25</small></sup>  ובבאה לפני המלך אמר עם־הספר ישׁוב מחשׁבתו הרעה אשׁר־חשׁב על־היהודים על־ראשׁו ותלו אתו ואת־בניו על־העץ׃ </p>
<p id="v26"><sup><small>26</small></sup>  על־כן קראו לימים האלה פורים על־שׁם הפור על־כן על־כל־דברי האגרת הזאת ומה־ראו על־ככה ומה הגיע אליהם׃ </p>
<p id="v27"><sup><small>27</small></sup>  קימו וקבל היהודים עליהם ועל־זרעם ועל כל־הנלוים עליהם ולא יעבור להיות עשׂים את שׁני הימים האלה ככתבם וכזמנם בכל־שׁנה ושׁנה׃ </p>
<p id="v28"><sup><small>28</small></sup>  והימים האלה נזכרים ונעשׂים בכל־דור ודור משׁפחה ומשׁפחה מדינה ומדינה ועיר ועיר וימי הפורים האלה לא יעברו מתוך היהודים וזכרם לא־יסוף מזרעם׃ </p>
<p id="v29"><sup><small>29</small></sup>  ותכתב אסתר המלכה בת־אביחיל ומרדכי היהודי את־כל־תקף לקים את אגרת הפרים הזאת השׁנית׃ </p>
<p id="v30"><sup><small>30</small></sup>  וישׁלח ספרים אל־כל־היהודים אל־שׁבע ועשׂרים ומאה מדינה מלכות אחשׁורושׁ דברי שׁלום ואמת׃ </p>
<p id="v31"><sup><small>31</small></sup>  לקים את־ימי הפרים האלה בזמניהם כאשׁר קים עליהם מרדכי היהודי ואסתר המלכה וכאשׁר קימו על־נפשׁם ועל־זרעם דברי הצומות וזעקתם׃ </p>
<p id="v32"><sup><small>32</small></sup>  ומאמר אסתר קים דברי הפרים האלה ונכתב בספר׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 9:17-32 <i>חג פורים</i>: <a href="/he/The_Urantia_Book/125#p1_5">או 125:1.5</a>. </li>
</ol>
</div>
