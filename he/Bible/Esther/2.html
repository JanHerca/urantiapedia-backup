<!--
title: אסתר - פֶּרֶק 2
description: 
published: true
date: 2022-10-6T10:37:18Z
tags: bible, bible—esther
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Esther/1">אסתר - פֶּרֶק 1</a></td>
        <td><a href="/he/Bible/Esther/Index">אינדקס</a></td>
        <td><a href="/he/Bible/Esther/3">אסתר - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אחר הדברים האלה כשׁך חמת המלך אחשׁורושׁ זכר את־ושׁתי ואת אשׁר־עשׂתה ואת אשׁר־נגזר עליה׃ </p>
<p id="v2"><sup><small>2</small></sup>  ויאמרו נערי־המלך משׁרתיו יבקשׁו למלך נערות בתולות טובות מראה׃ </p>
<p id="v3"><sup><small>3</small></sup>  ויפקד המלך פקידים בכל־מדינות מלכותו ויקבצו את־כל־נערה־בתולה טובת מראה אל־שׁושׁן הבירה אל־בית הנשׁים אל־יד הגא סריס המלך שׁמר הנשׁים ונתון תמרקיהן׃ </p>
<p id="v4"><sup><small>4</small></sup>  והנערה אשׁר תיטב בעיני המלך תמלך תחת ושׁתי וייטב הדבר בעיני המלך ויעשׂ כן׃ </p>
<p id="v5"><sup><small>5</small></sup>  אישׁ יהודי היה בשׁושׁן הבירה ושׁמו מרדכי בן יאיר בן־שׁמעי בן־קישׁ אישׁ ימיני׃ </p>
<p id="v6"><sup><small>6</small></sup>  אשׁר הגלה מירושׁלים עם־הגלה אשׁר הגלתה עם יכניה מלך־יהודה אשׁר הגלה נבוכדנצר מלך בבל׃ </p>
<p id="v7"><sup><small>7</small></sup>  ויהי אמן את־הדסה היא אסתר בת־דדו כי אין לה אב ואם והנערה יפת־תאר וטובת מראה ובמות אביה ואמה לקחה מרדכי לו לבת׃ </p>
<p id="v8"><sup><small>8</small></sup>  ויהי בהשׁמע דבר־המלך ודתו ובהקבץ נערות רבות אל־שׁושׁן הבירה אל־יד הגי ותלקח אסתר אל־בית המלך אל־יד הגי שׁמר הנשׁים׃ </p>
<p id="v9"><sup><small>9</small></sup>  ותיטב הנערה בעיניו ותשׂא חסד לפניו ויבהל את־תמרוקיה ואת־מנותה לתת לה ואת שׁבע הנערות הראיות לתת־לה מבית המלך וישׁנה ואת־נערותיה לטוב בית הנשׁים׃ </p>
<p id="v10"><sup><small>10</small></sup>  לא־הגידה אסתר את־עמה ואת־מולדתה כי מרדכי צוה עליה אשׁר לא־תגיד׃ </p>
<p id="v11"><sup><small>11</small></sup>  ובכל־יום ויום מרדכי מתהלך לפני חצר בית־הנשׁים לדעת את־שׁלום אסתר ומה־יעשׂה בה׃ </p>
<p id="v12"><sup><small>12</small></sup>  ובהגיע תר נערה ונערה לבוא אל־המלך אחשׁורושׁ מקץ היות לה כדת הנשׁים שׁנים עשׂר חדשׁ כי כן ימלאו ימי מרוקיהן שׁשׁה חדשׁים בשׁמן המר ושׁשׁה חדשׁים בבשׂמים ובתמרוקי הנשׁים׃ </p>
<p id="v13"><sup><small>13</small></sup>  ובזה הנערה באה אל־המלך את כל־אשׁר תאמר ינתן לה לבוא עמה מבית הנשׁים עד־בית המלך׃ </p>
<p id="v14"><sup><small>14</small></sup>  בערב היא באה ובבקר היא שׁבה אל־בית הנשׁים שׁני אל־יד שׁעשׁגז סריס המלך שׁמר הפילגשׁים לא־תבוא עוד אל־המלך כי אם־חפץ בה המלך ונקראה בשׁם׃ </p>
<p id="v15"><sup><small>15</small></sup>  ובהגיע תר־אסתר בת־אביחיל דד מרדכי אשׁר לקח־לו לבת לבוא אל־המלך לא בקשׁה דבר כי אם את־אשׁר יאמר הגי סריס־המלך שׁמר הנשׁים ותהי אסתר נשׂאת חן בעיני כל־ראיה׃ </p>
<p id="v16"><sup><small>16</small></sup>  ותלקח אסתר אל־המלך אחשׁורושׁ אל־בית מלכותו בחדשׁ העשׂירי הוא־חדשׁ טבת בשׁנת־שׁבע למלכותו׃ </p>
<p id="v17"><sup><small>17</small></sup>  ויאהב המלך את־אסתר מכל־הנשׁים ותשׂא־חן וחסד לפניו מכל־הבתולות וישׂם כתר־מלכות בראשׁה וימליכה תחת ושׁתי׃ </p>
<p id="v18"><sup><small>18</small></sup>  ויעשׂ המלך משׁתה גדול לכל־שׂריו ועבדיו את משׁתה אסתר והנחה למדינות עשׂה ויתן משׂאת כיד המלך׃ </p>
<p id="v19"><sup><small>19</small></sup>  ובהקבץ בתולות שׁנית ומרדכי ישׁב בשׁער־המלך׃ </p>
<p id="v20"><sup><small>20</small></sup>  אין אסתר מגדת מולדתה ואת־עמה כאשׁר צוה עליה מרדכי ואת־מאמר מרדכי אסתר עשׂה כאשׁר היתה באמנה אתו׃ </p>
<p id="v21"><sup><small>21</small></sup>  בימים ההם ומרדכי יושׁב בשׁער־המלך קצף בגתן ותרשׁ שׁני־סריסי המלך משׁמרי הסף ויבקשׁו לשׁלח יד במלך אחשׁורשׁ׃ </p>
<p id="v22"><sup><small>22</small></sup>  ויודע הדבר למרדכי ויגד לאסתר המלכה ותאמר אסתר למלך בשׁם מרדכי׃ </p>
<p id="v23"><sup><small>23</small></sup>  ויבקשׁ הדבר וימצא ויתלו שׁניהם על־עץ ויכתב בספר דברי הימים לפני המלך׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Esther/1">אסתר - פֶּרֶק 1</a></td>
        <td><a href="/he/Bible/Esther/Index">אינדקס</a></td>
        <td><a href="/he/Bible/Esther/3">אסתר - פֶּרֶק 3</a></td>
      </tr>
    </tbody>
  </table>
</figure>
