<!--
title: אסתר - פֶּרֶק 1
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"> </td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Esther/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Esther/2">אסתר - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בימי אחשׁורושׁ הוא אחשׁורושׁ המלך מהדו ועד־כושׁ שׁבע ועשׂרים ומאה מדינה׃ </p>
<p id="v2"><sup><small>2</small></sup>  בימים ההם כשׁבת המלך אחשׁורושׁ על כסא מלכותו אשׁר בשׁושׁן הבירה׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  בשׁנת שׁלושׁ למלכו עשׂה משׁתה לכל־שׂריו ועבדיו חיל פרס ומדי הפרתמים ושׂרי המדינות לפניו׃ </p>
<p id="v4"><sup><small>4</small></sup>  בהראתו את־עשׁר כבוד מלכותו ואת־יקר תפארת גדולתו ימים רבים שׁמונים ומאת יום׃ </p>
<p id="v5"><sup><small>5</small></sup>  ובמלואת הימים האלה עשׂה המלך לכל־העם הנמצאים בשׁושׁן הבירה למגדול ועד־קטן משׁתה שׁבעת ימים בחצר גנת ביתן המלך׃ </p>
<p id="v6"><sup><small>6</small></sup>  חור כרפס ותכלת אחוז בחבלי־בוץ וארגמן על־גלילי כסף ועמודי שׁשׁ מטות זהב וכסף על רצפת בהט־ושׁשׁ ודר וסחרת׃ </p>
<p id="v7"><sup><small>7</small></sup>  והשׁקות בכלי זהב וכלים מכלים שׁונים ויין מלכות רב כיד המלך׃ </p>
<p id="v8"><sup><small>8</small></sup>  והשׁתיה כדת אין אנס כי־כן יסד המלך על כל־רב ביתו לעשׂות כרצון אישׁ־ואישׁ׃ </p>
<p id="v9"><sup><small>9</small></sup>  גם ושׁתי המלכה עשׂתה משׁתה נשׁים בית המלכות אשׁר למלך אחשׁורושׁ׃ </p>
<p id="v10"><sup><small>10</small></sup>  ביום השׁביעי כטוב לב־המלך ביין אמר למהומן בזתא חרבונא בגתא ואבגתא זתר וכרכס שׁבעת הסריסים המשׁרתים את־פני המלך אחשׁורושׁ׃ </p>
<p id="v11"><sup><small>11</small></sup>  להביא את־ושׁתי המלכה לפני המלך בכתר מלכות להראות העמים והשׂרים את־יפיה כי־טובת מראה היא׃ </p>
<p id="v12"><sup><small>12</small></sup>  ותמאן המלכה ושׁתי לבוא בדבר המלך אשׁר ביד הסריסים ויקצף המלך מאד וחמתו בערה בו׃ </p>
<p id="v13"><sup><small>13</small></sup>  ויאמר המלך לחכמים ידעי העתים כי־כן דבר המלך לפני כל־ידעי דת ודין׃ </p>
<p id="v14"><sup><small>14</small></sup>  והקרב אליו כרשׁנא שׁתר אדמתא תרשׁישׁ מרס מרסנא ממוכן שׁבעת שׂרי פרס ומדי ראי פני המלך הישׁבים ראשׁנה במלכות׃ </p>
<p id="v15"><sup><small>15</small></sup>  כדת מה־לעשׂות במלכה ושׁתי על אשׁר לא־עשׂתה את־מאמר המלך אחשׁורושׁ ביד הסריסים׃ </p>
<p id="v16"><sup><small>16</small></sup>  ויאמר מומכן לפני המלך והשׂרים לא על־המלך לבדו עותה ושׁתי המלכה כי על־כל־השׂרים ועל־כל־העמים אשׁר בכל־מדינות המלך אחשׁורושׁ׃ </p>
<p id="v17"><sup><small>17</small></sup>  כי־יצא דבר־המלכה על־כל־הנשׁים להבזות בעליהן בעיניהן באמרם המלך אחשׁורושׁ אמר להביא את־ושׁתי המלכה לפניו ולא־באה׃ </p>
<p id="v18"><sup><small>18</small></sup>  והיום הזה תאמרנה שׂרות פרס־ומדי אשׁר שׁמעו את־דבר המלכה לכל שׂרי המלך וכדי בזיון וקצף׃ </p>
<p id="v19"><sup><small>19</small></sup>  אם־על־המלך טוב יצא דבר־מלכות מלפניו ויכתב בדתי פרס־ומדי ולא יעבור אשׁר לא־תבוא ושׁתי לפני המלך אחשׁורושׁ ומלכותה יתן המלך לרעותה הטובה ממנה׃ </p>
<p id="v20"><sup><small>20</small></sup>  ונשׁמע פתגם המלך אשׁר־יעשׂה בכל־מלכותו כי רבה היא וכל־הנשׁים יתנו יקר לבעליהן למגדול ועד־קטן׃ </p>
<p id="v21"><sup><small>21</small></sup>  וייטב הדבר בעיני המלך והשׂרים ויעשׂ המלך כדבר ממוכן׃ </p>
<p id="v22"><sup><small>22</small></sup>  וישׁלח ספרים אל־כל־מדינות המלך אל־מדינה ומדינה ככתבה ואל־עם ועם כלשׁונו להיות כל־אישׁ שׂרר בביתו ומדבר כלשׁון עמו׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 1:2 <i>סיפורי אסתר וסושה</i>: <a href="/he/The_Urantia_Book/133#p9_2">או 133:9.2</a>. </li>
</ol>
</div>
