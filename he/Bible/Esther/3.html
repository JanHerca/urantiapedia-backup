<!--
title: אסתר - פֶּרֶק 3
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Esther/2">אסתר - פֶּרֶק 2</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Esther/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Esther/4">אסתר - פֶּרֶק 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אחר הדברים האלה גדל המלך אחשׁורושׁ את־המן בן־המדתא האגגי וינשׂאהו וישׂם את־כסאו מעל כל־השׂרים אשׁר אתו׃ </p>
<p id="v2"><sup><small>2</small></sup>  וכל־עבדי המלך אשׁר־בשׁער המלך כרעים ומשׁתחוים להמן כי־כן צוה־לו המלך ומרדכי לא יכרע ולא ישׁתחוה׃ </p>
<p id="v3"><sup><small>3</small></sup>  ויאמרו עבדי המלך אשׁר־בשׁער המלך למרדכי מדוע אתה עובר את מצות המלך׃ </p>
<p id="v4"><sup><small>4</small></sup>  ויהי באמרם אליו יום ויום ולא שׁמע אליהם ויגידו להמן לראות היעמדו דברי מרדכי כי־הגיד להם אשׁר־הוא יהודי׃ </p>
<p id="v5"><sup><small>5</small></sup>  וירא המן כי־אין מרדכי כרע ומשׁתחוה לו וימלא המן חמה׃ </p>
<p id="v6"><sup><small>6</small></sup>  ויבז בעיניו לשׁלח יד במרדכי לבדו כי־הגידו לו את־עם מרדכי ויבקשׁ המן להשׁמיד את־כל־היהודים אשׁר בכל־מלכות אחשׁורושׁ עם מרדכי׃ </p>
<p id="v7"><sup><small>7</small></sup>  בחדשׁ הראשׁון הוא־חדשׁ ניסן בשׁנת שׁתים עשׂרה למלך אחשׁורושׁ הפיל פור הוא הגורל לפני המן מיום ליום ומחדשׁ לחדשׁ שׁנים־עשׂר הוא־חדשׁ אדר׃ </p>
<p id="v8"><sup><small>8</small></sup>  ויאמר המן למלך אחשׁורושׁ ישׁנו עם־אחד מפזר ומפרד בין העמים בכל מדינות מלכותך ודתיהם שׁנות מכל־עם ואת־דתי המלך אינם עשׂים ולמלך אין־שׁוה להניחם׃ </p>
<p id="v9"><sup><small>9</small></sup>  אם־על־המלך טוב יכתב לאבדם ועשׂרת אלפים ככר־כסף אשׁקול על־ידי עשׂי המלאכה להביא אל־גנזי המלך׃ </p>
<p id="v10"><sup><small>10</small></sup>  ויסר המלך את־טבעתו מעל ידו ויתנה להמן בן־המדתא האגגי צרר היהודים׃ </p>
<p id="v11"><sup><small>11</small></sup>  ויאמר המלך להמן הכסף נתון לך והעם לעשׂות בו כטוב בעיניך׃ </p>
<p id="v12"><sup><small>12</small></sup>  ויקראו ספרי המלך בחדשׁ הראשׁון בשׁלושׁה עשׂר יום בו ויכתב ככל־אשׁר־צוה המן אל אחשׁדרפני־המלך ואל־הפחות אשׁר על־מדינה ומדינה ואל־שׂרי עם ועם מדינה ומדינה ככתבה ועם ועם כלשׁונו בשׁם המלך אחשׁורשׁ נכתב ונחתם בטבעת המלך׃ </p>
<p id="v13"><sup><small>13</small></sup>  ונשׁלוח ספרים ביד הרצים אל־כל־מדינות המלך להשׁמיד להרג ולאבד את־כל־היהודים מנער ועד־זקן טף ונשׁים ביום אחד בשׁלושׁה עשׂר לחדשׁ שׁנים־עשׂר הוא־חדשׁ אדר ושׁללם לבוז׃ </p>
<p id="v14"><sup><small>14</small></sup>  פתשׁגן הכתב להנתן דת בכל־מדינה ומדינה גלוי לכל־העמים להיות עתדים ליום הזה׃ </p>
<p id="v15"><sup><small>15</small></sup>  הרצים יצאו דחופים בדבר המלך והדת נתנה בשׁושׁן הבירה והמלך והמן ישׁבו לשׁתות והעיר שׁושׁן נבוכה׃ </p>
