<!--
title: אסתר - פֶּרֶק 5
description: 
published: true
date: 2022-10-6T10:37:18Z
tags: bible, bible—esther
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Esther/4">אסתר - פֶּרֶק 4</a></td>
        <td><a href="/he/Bible/Esther/Index">אינדקס</a></td>
        <td><a href="/he/Bible/Esther/6">אסתר - פֶּרֶק 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי ביום השׁלישׁי ותלבשׁ אסתר מלכות ותעמד בחצר בית־המלך הפנימית נכח בית המלך והמלך יושׁב על־כסא מלכותו בבית המלכות נכח פתח הבית׃ </p>
<p id="v2"><sup><small>2</small></sup>  ויהי כראות המלך את־אסתר המלכה עמדת בחצר נשׂאה חן בעיניו ויושׁט המלך לאסתר את־שׁרביט הזהב אשׁר בידו ותקרב אסתר ותגע בראשׁ השׁרביט׃ </p>
<p id="v3"><sup><small>3</small></sup>  ויאמר לה המלך מה־לך אסתר המלכה ומה־בקשׁתך עד־חצי המלכות וינתן לך׃ </p>
<p id="v4"><sup><small>4</small></sup>  ותאמר אסתר אם־על־המלך טוב יבוא המלך והמן היום אל־המשׁתה אשׁר־עשׂיתי לו׃ </p>
<p id="v5"><sup><small>5</small></sup>  ויאמר המלך מהרו את־המן לעשׂות את־דבר אסתר ויבא המלך והמן אל־המשׁתה אשׁר־עשׂתה אסתר׃ </p>
<p id="v6"><sup><small>6</small></sup>  ויאמר המלך לאסתר במשׁתה היין מה־שׁאלתך וינתן לך ומה־בקשׁתך עד־חצי המלכות ותעשׂ׃ </p>
<p id="v7"><sup><small>7</small></sup>  ותען אסתר ותאמר שׁאלתי ובקשׁתי׃ </p>
<p id="v8"><sup><small>8</small></sup>  אם־מצאתי חן בעיני המלך ואם־על־המלך טוב לתת את־שׁאלתי ולעשׂות את־בקשׁתי יבוא המלך והמן אל־המשׁתה אשׁר אעשׂה להם ומחר אעשׂה כדבר המלך׃ </p>
<p id="v9"><sup><small>9</small></sup>  ויצא המן ביום ההוא שׂמח וטוב לב וכראות המן את־מרדכי בשׁער המלך ולא־קם ולא־זע ממנו וימלא המן על־מרדכי חמה׃ </p>
<p id="v10"><sup><small>10</small></sup>  ויתאפק המן ויבוא אל־ביתו וישׁלח ויבא את־אהביו ואת־זרשׁ אשׁתו׃ </p>
<p id="v11"><sup><small>11</small></sup>  ויספר להם המן את־כבוד עשׁרו ורב בניו ואת כל־אשׁר גדלו המלך ואת אשׁר נשׂאו על־השׂרים ועבדי המלך׃ </p>
<p id="v12"><sup><small>12</small></sup>  ויאמר המן אף לא־הביאה אסתר המלכה עם־המלך אל־המשׁתה אשׁר־עשׂתה כי אם־אותי וגם־למחר אני קרוא־לה עם־המלך׃ </p>
<p id="v13"><sup><small>13</small></sup>  וכל־זה איננו שׁוה לי בכל־עת אשׁר אני ראה את־מרדכי היהודי יושׁב בשׁער המלך׃ </p>
<p id="v14"><sup><small>14</small></sup>  ותאמר לו זרשׁ אשׁתו וכל־אהביו יעשׂו־עץ גבה חמשׁים אמה ובבקר אמר למלך ויתלו את־מרדכי עליו ובא־עם־המלך אל־המשׁתה שׂמח וייטב הדבר לפני המן ויעשׂ העץ׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Esther/4">אסתר - פֶּרֶק 4</a></td>
        <td><a href="/he/Bible/Esther/Index">אינדקס</a></td>
        <td><a href="/he/Bible/Esther/6">אסתר - פֶּרֶק 6</a></td>
      </tr>
    </tbody>
  </table>
</figure>
