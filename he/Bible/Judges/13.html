<!--
title: שופטים - פֶּרֶק 13
description: 
published: true
date: 2022-10-6T10:37:18Z
tags: bible, bible—judges
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Judges/12">שופטים - פֶּרֶק 12</a></td>
        <td><a href="/he/Bible/Judges/Index">אינדקס</a></td>
        <td><a href="/he/Bible/Judges/14">שופטים - פֶּרֶק 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהושׁע זקן בא בימים ויאמר יהוה אליו אתה זקנתה באת בימים והארץ נשׁארה הרבה־מאד לרשׁתה׃ </p>
<p id="v2"><sup><small>2</small></sup>  זאת הארץ הנשׁארת כל־גלילות הפלשׁתים וכל־הגשׁורי׃ </p>
<p id="v3"><sup><small>3</small></sup>  מן־השׁיחור אשׁר על־פני מצרים ועד גבול עקרון צפונה לכנעני תחשׁב חמשׁת סרני פלשׁתים העזתי והאשׁדודי האשׁקלוני הגתי והעקרוני והעוים׃ </p>
<p id="v4"><sup><small>4</small></sup>  מתימן כל־ארץ הכנעני ומערה אשׁר לצידנים עד־אפקה עד גבול האמרי׃ </p>
<p id="v5"><sup><small>5</small></sup>  והארץ הגבלי וכל־הלבנון מזרח השׁמשׁ מבעל גד תחת הר־חרמון עד לבוא חמת׃ </p>
<p id="v6"><sup><small>6</small></sup>  כל־ישׁבי ההר מן־הלבנון עד־משׂרפת מים כל־צידנים אנכי אורישׁם מפני בני ישׂראל רק הפלה לישׂראל בנחלה כאשׁר צויתיך׃ </p>
<p id="v7"><sup><small>7</small></sup>  ועתה חלק את־הארץ הזאת בנחלה לתשׁעת השׁבטים וחצי השׁבט המנשׁה׃ </p>
<p id="v8"><sup><small>8</small></sup>  עמו הראובני והגדי לקחו נחלתם אשׁר נתן להם משׁה בעבר הירדן מזרחה כאשׁר נתן להם משׁה עבד יהוה׃ </p>
<p id="v9"><sup><small>9</small></sup>  מערוער אשׁר על־שׂפת־נחל ארנון והעיר אשׁר בתוך־הנחל וכל־המישׁר מידבא עד־דיבון׃ </p>
<p id="v10"><sup><small>10</small></sup>  וכל ערי סיחון מלך האמרי אשׁר מלך בחשׁבון עד־גבול בני עמון׃ </p>
<p id="v11"><sup><small>11</small></sup>  והגלעד וגבול הגשׁורי והמעכתי וכל הר חרמון וכל־הבשׁן עד־סלכה׃ </p>
<p id="v12"><sup><small>12</small></sup>  כל־ממלכות עוג בבשׁן אשׁר־מלך בעשׁתרות ובאדרעי הוא נשׁאר מיתר הרפאים ויכם משׁה וירשׁם׃ </p>
<p id="v13"><sup><small>13</small></sup>  ולא הורישׁו בני ישׂראל את־הגשׁורי ואת־המעכתי וישׁב גשׁור ומעכת בקרב ישׂראל עד היום הזה׃ </p>
<p id="v14"><sup><small>14</small></sup>  רק לשׁבט הלוי לא נתן נחלה אשׁי יהוה אלהי ישׂראל הוא נחלתו כאשׁר דבר־לו׃ </p>
<p id="v15"><sup><small>15</small></sup>  ויתן משׁה למטה בני־ראובן למשׁפחתם׃ </p>
<p id="v16"><sup><small>16</small></sup>  ויהי להם הגבול מערוער אשׁר על־שׂפת־נחל ארנון והעיר אשׁר בתוך־הנחל וכל־המישׁר על־מידבא׃ </p>
<p id="v17"><sup><small>17</small></sup>  חשׁבון וכל־עריה אשׁר במישׁר דיבון ובמות בעל ובית בעל מעון׃ </p>
<p id="v18"><sup><small>18</small></sup>  ויהצה וקדמת ומפעת׃ </p>
<p id="v19"><sup><small>19</small></sup>  וקריתים ושׂבמה וצרת השׁחר בהר העמק׃ </p>
<p id="v20"><sup><small>20</small></sup>  ובית פעור ואשׁדות הפסגה ובית הישׁמות׃ </p>
<p id="v21"><sup><small>21</small></sup>  וכל ערי המישׁר וכל־ממלכות סיחון מלך האמרי אשׁר מלך בחשׁבון אשׁר הכה משׁה אתו ואת־נשׂיאי מדין את־אוי ואת־רקם ואת־צור ואת־חור ואת־רבע נסיכי סיחון ישׁבי הארץ׃ </p>
<p id="v22"><sup><small>22</small></sup>  ואת־בלעם בן־בעור הקוסם הרגו בני־ישׂראל בחרב אל־חלליהם׃ </p>
<p id="v23"><sup><small>23</small></sup>  ויהי גבול בני ראובן הירדן וגבול זאת נחלת בני־ראובן למשׁפחתם הערים וחצריהן׃ </p>
<p id="v24"><sup><small>24</small></sup>  ויתן משׁה למטה־גד לבני־גד למשׁפחתם׃ </p>
<p id="v25"><sup><small>25</small></sup>  ויהי להם הגבול יעזר וכל־ערי הגלעד וחצי ארץ בני עמון עד־ערוער אשׁר על־פני רבה׃ </p>
<p id="v26"><sup><small>26</small></sup>  ומחשׁבון עד־רמת המצפה ובטנים וממחנים עד־גבול לדבר׃ </p>
<p id="v27"><sup><small>27</small></sup>  ובעמק בית הרם ובית נמרה וסכות וצפון יתר ממלכות סיחון מלך חשׁבון הירדן וגבל עד־קצה ים־כנרת עבר הירדן מזרחה׃ </p>
<p id="v28"><sup><small>28</small></sup>  זאת נחלת בני־גד למשׁפחתם הערים וחצריהם׃ </p>
<p id="v29"><sup><small>29</small></sup>  ויתן משׁה לחצי שׁבט מנשׁה ויהי לחצי מטה בני־מנשׁה למשׁפחותם׃ </p>
<p id="v30"><sup><small>30</small></sup>  ויהי גבולם ממחנים כל־הבשׁן כל־ממלכות עוג מלך־הבשׁן וכל־חות יאיר אשׁר בבשׁן שׁשׁים עיר׃ </p>
<p id="v31"><sup><small>31</small></sup>  וחצי הגלעד ועשׁתרות ואדרעי ערי ממלכות עוג בבשׁן לבני מכיר בן־מנשׁה לחצי בני־מכיר למשׁפחותם׃ </p>
<p id="v32"><sup><small>32</small></sup>  אלה אשׁר־נחל משׁה בערבות מואב מעבר לירדן יריחו מזרחה׃ </p>
<p id="v33"><sup><small>33</small></sup>  ולשׁבט הלוי לא־נתן משׁה נחלה יהוה אלהי ישׂראל הוא נחלתם כאשׁר דבר להם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Judges/12">שופטים - פֶּרֶק 12</a></td>
        <td><a href="/he/Bible/Judges/Index">אינדקס</a></td>
        <td><a href="/he/Bible/Judges/14">שופטים - פֶּרֶק 14</a></td>
      </tr>
    </tbody>
  </table>
</figure>
