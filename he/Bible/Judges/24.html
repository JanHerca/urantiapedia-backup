<!--
title: שופטים - פֶּרֶק 24
description: 
published: true
date: 2022-10-6T10:37:18Z
tags: bible, bible—judges
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Judges/23">שופטים - פֶּרֶק 23</a></td>
        <td><a href="/he/Bible/Judges/Index">אינדקס</a></td>
        <td> </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאסף יהושׁע את־כל־שׁבטי ישׂראל שׁכמה ויקרא לזקני ישׂראל ולראשׁיו ולשׁפטיו ולשׁטריו ויתיצבו לפני האלהים׃ </p>
<p id="v2"><sup><small>2</small></sup>  ויאמר יהושׁע אל־כל־העם כה־אמר יהוה אלהי ישׂראל בעבר הנהר ישׁבו אבותיכם מעולם תרח אבי אברהם ואבי נחור ויעבדו אלהים אחרים׃ </p>
<p id="v3"><sup><small>3</small></sup>  ואקח את־אביכם את־אברהם מעבר הנהר ואולך אותו בכל־ארץ כנען וארב את־זרעו ואתן־לו את־יצחק׃ </p>
<p id="v4"><sup><small>4</small></sup>  ואתן ליצחק את־יעקב ואת־עשׂו ואתן לעשׂו את־הר שׂעיר לרשׁת אותו ויעקב ובניו ירדו מצרים׃ </p>
<p id="v5"><sup><small>5</small></sup>  ואשׁלח את־משׁה ואת־אהרן ואגף את־מצרים כאשׁר עשׂיתי בקרבו ואחר הוצאתי אתכם׃ </p>
<p id="v6"><sup><small>6</small></sup>  ואוציא את־אבותיכם ממצרים ותבאו הימה וירדפו מצרים אחרי אבותיכם ברכב ובפרשׁים ים־סוף׃ </p>
<p id="v7"><sup><small>7</small></sup>  ויצעקו אל־יהוה וישׂם מאפל ביניכם ובין המצרים ויבא עליו את־הים ויכסהו ותראינה עיניכם את אשׁר־עשׂיתי במצרים ותשׁבו במדבר ימים רבים׃ </p>
<p id="v8"><sup><small>8</small></sup>  ואבאה אתכם אל־ארץ האמרי היושׁב בעבר הירדן וילחמו אתכם ואתן אותם בידכם ותירשׁו את־ארצם ואשׁמידם מפניכם׃ </p>
<p id="v9"><sup><small>9</small></sup>  ויקם בלק בן־צפור מלך מואב וילחם בישׂראל וישׁלח ויקרא לבלעם בן־בעור לקלל אתכם׃ </p>
<p id="v10"><sup><small>10</small></sup>  ולא אביתי לשׁמע לבלעם ויברך ברוך אתכם ואצל אתכם מידו׃ </p>
<p id="v11"><sup><small>11</small></sup>  ותעברו את־הירדן ותבאו אל־יריחו וילחמו בכם בעלי־יריחו האמרי והפרזי והכנעני והחתי והגרגשׁי החוי והיבוסי ואתן אותם בידכם׃ </p>
<p id="v12"><sup><small>12</small></sup>  ואשׁלח לפניכם את־הצרעה ותגרשׁ אותם מפניכם שׁני מלכי האמרי לא בחרבך ולא בקשׁתך׃ </p>
<p id="v13"><sup><small>13</small></sup>  ואתן לכם ארץ אשׁר לא־יגעת בה וערים אשׁר לא־בניתם ותשׁבו בהם כרמים וזיתים אשׁר לא־נטעתם אתם אכלים׃ </p>
<p id="v14"><sup><small>14</small></sup>  ועתה יראו את־יהוה ועבדו אתו בתמים ובאמת והסירו את־אלהים אשׁר עבדו אבותיכם בעבר הנהר ובמצרים ועבדו את־יהוה׃ </p>
<p id="v15"><sup><small>15</small></sup>  ואם רע בעיניכם לעבד את־יהוה בחרו לכם היום את־מי תעבדון אם את־אלהים אשׁר־עבדו אבותיכם אשׁר בעבר הנהר ואם את־אלהי האמרי אשׁר אתם ישׁבים בארצם ואנכי וביתי נעבד את־יהוה׃ </p>
<p id="v16"><sup><small>16</small></sup>  ויען העם ויאמר חלילה לנו מעזב את־יהוה לעבד אלהים אחרים׃ </p>
<p id="v17"><sup><small>17</small></sup>  כי יהוה אלהינו הוא המעלה אתנו ואת־אבותינו מארץ מצרים מבית עבדים ואשׁר עשׂה לעינינו את־האתות הגדלות האלה וישׁמרנו בכל־הדרך אשׁר הלכנו בה ובכל העמים אשׁר עברנו בקרבם׃ </p>
<p id="v18"><sup><small>18</small></sup>  ויגרשׁ יהוה את־כל־העמים ואת־האמרי ישׁב הארץ מפנינו גם־אנחנו נעבד את־יהוה כי־הוא אלהינו׃ </p>
<p id="v19"><sup><small>19</small></sup>  ויאמר יהושׁע אל־העם לא תוכלו לעבד את־יהוה כי־אלהים קדשׁים הוא אל־קנוא הוא לא־ישׂא לפשׁעכם ולחטאותיכם׃ </p>
<p id="v20"><sup><small>20</small></sup>  כי תעזבו את־יהוה ועבדתם אלהי נכר ושׁב והרע לכם וכלה אתכם אחרי אשׁר־היטיב לכם׃ </p>
<p id="v21"><sup><small>21</small></sup>  ויאמר העם אל־יהושׁע לא כי את־יהוה נעבד׃ </p>
<p id="v22"><sup><small>22</small></sup>  ויאמר יהושׁע אל־העם עדים אתם בכם כי־אתם בחרתם לכם את־יהוה לעבד אותו ויאמרו עדים׃ </p>
<p id="v23"><sup><small>23</small></sup>  ועתה הסירו את־אלהי הנכר אשׁר בקרבכם והטו את־לבבכם אל־יהוה אלהי ישׂראל׃ </p>
<p id="v24"><sup><small>24</small></sup>  ויאמרו העם אל־יהושׁע את־יהוה אלהינו נעבד ובקולו נשׁמע׃ </p>
<p id="v25"><sup><small>25</small></sup>  ויכרת יהושׁע ברית לעם ביום ההוא וישׂם לו חק ומשׁפט בשׁכם׃ </p>
<p id="v26"><sup><small>26</small></sup>  ויכתב יהושׁע את־הדברים האלה בספר תורת אלהים ויקח אבן גדולה ויקימה שׁם תחת האלה אשׁר במקדשׁ יהוה׃ </p>
<p id="v27"><sup><small>27</small></sup>  ויאמר יהושׁע אל־כל־העם הנה האבן הזאת תהיה־בנו לעדה כי־היא שׁמעה את כל־אמרי יהוה אשׁר דבר עמנו והיתה בכם לעדה פן־תכחשׁון באלהיכם׃ </p>
<p id="v28"><sup><small>28</small></sup>  וישׁלח יהושׁע את־העם אישׁ לנחלתו׃ </p>
<p id="v29"><sup><small>29</small></sup>  ויהי אחרי הדברים האלה וימת יהושׁע בן־נון עבד יהוה בן־מאה ועשׂר שׁנים׃ </p>
<p id="v30"><sup><small>30</small></sup>  ויקברו אתו בגבול נחלתו בתמנת־סרח אשׁר בהר־אפרים מצפון להר־געשׁ׃ </p>
<p id="v31"><sup><small>31</small></sup>  ויעבד ישׂראל את־יהוה כל ימי יהושׁע וכל ימי הזקנים אשׁר האריכו ימים אחרי יהושׁע ואשׁר ידעו את כל־מעשׂה יהוה אשׁר עשׂה לישׂראל׃ </p>
<p id="v32"><sup><small>32</small></sup>  ואת־עצמות יוסף אשׁר־העלו בני־ישׂראל ממצרים קברו בשׁכם בחלקת השׂדה אשׁר קנה יעקב מאת בני־חמור אבי־שׁכם במאה קשׂיטה ויהיו לבני־יוסף לנחלה׃ </p>
<p id="v33"><sup><small>33</small></sup>  ואלעזר בן־אהרן מת ויקברו אתו בגבעת פינחס בנו אשׁר נתן־לו בהר אפרים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Judges/23">שופטים - פֶּרֶק 23</a></td>
        <td><a href="/he/Bible/Judges/Index">אינדקס</a></td>
        <td> </td>
      </tr>
    </tbody>
  </table>
</figure>
