<!--
title: שופטים - פֶּרֶק 22
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Judges/21">שופטים - פֶּרֶק 21</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Judges/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Judges/23">שופטים - פֶּרֶק 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אז יקרא יהושׁע לראובני ולגדי ולחצי מטה מנשׁה׃ </p>
<p id="v2"><sup><small>2</small></sup>  ויאמר אליהם אתם שׁמרתם את כל־אשׁר צוה אתכם משׁה עבד יהוה ותשׁמעו בקולי לכל אשׁר־צויתי אתכם׃ </p>
<p id="v3"><sup><small>3</small></sup>  לא־עזבתם את־אחיכם זה ימים רבים עד היום הזה ושׁמרתם את־משׁמרת מצות יהוה אלהיכם׃ </p>
<p id="v4"><sup><small>4</small></sup>  ועתה הניח יהוה אלהיכם לאחיכם כאשׁר דבר להם ועתה פנו ולכו לכם לאהליכם אל־ארץ אחזתכם אשׁר נתן לכם משׁה עבד יהוה בעבר הירדן׃ </p>
<p id="v5"><sup><small>5</small></sup>  רק שׁמרו מאד לעשׂות את־המצוה ואת־התורה אשׁר צוה אתכם משׁה עבד־יהוה לאהבה את־יהוה אלהיכם וללכת בכל־דרכיו ולשׁמר מצותיו ולדבקה־בו ולעבדו בכל־לבבכם ובכל־נפשׁכם׃ </p>
<p id="v6"><sup><small>6</small></sup>  ויברכם יהושׁע וישׁלחם וילכו אל־אהליהם׃ </p>
<p id="v7"><sup><small>7</small></sup>  ולחצי שׁבט המנשׁה נתן משׁה בבשׁן ולחציו נתן יהושׁע עם־אחיהם מעבר הירדן ימה וגם כי שׁלחם יהושׁע אל־אהליהם ויברכם׃ </p>
<p id="v8"><sup><small>8</small></sup>  ויאמר אליהם לאמר בנכסים רבים שׁובו אל־אהליכם ובמקנה רב־מאד בכסף ובזהב ובנחשׁת ובברזל ובשׂלמות הרבה מאד חלקו שׁלל־איביכם עם־אחיכם׃ </p>
<p id="v9"><sup><small>9</small></sup>  וישׁבו וילכו בני־ראובן ובני־גד וחצי שׁבט המנשׁה מאת בני ישׂראל משׁלה אשׁר בארץ־כנען ללכת אל־ארץ הגלעד אל־ארץ אחזתם אשׁר נאחזו־בה על־פי יהוה ביד־משׁה׃ </p>
<p id="v10"><sup><small>10</small></sup>  ויבאו אל־גלילות הירדן אשׁר בארץ כנען ויבנו בני־ראובן ובני־גד וחצי שׁבט המנשׁה שׁם מזבח על־הירדן מזבח גדול למראה׃ </p>
<p id="v11"><sup><small>11</small></sup>  וישׁמעו בני־ישׂראל לאמר הנה בנו בני־ראובן ובני־גד וחצי שׁבט המנשׁה את־המזבח אל־מול ארץ כנען אל־גלילות הירדן אל־עבר בני ישׂראל׃ </p>
<p id="v12"><sup><small>12</small></sup>  וישׁמעו בני ישׂראל ויקהלו כל־עדת בני־ישׂראל שׁלה לעלות עליהם לצבא׃ </p>
<p id="v13"><sup><small>13</small></sup>  וישׁלחו בני־ישׂראל אל־בני־ראובן ואל־בני־גד ואל־חצי שׁבט־מנשׁה אל־ארץ הגלעד את־פינחס בן־אלעזר הכהן׃ </p>
<p id="v14"><sup><small>14</small></sup>  ועשׂרה נשׂאים עמו נשׂיא אחד נשׂיא אחד לבית אב לכל מטות ישׂראל ואישׁ ראשׁ בית־אבותם המה לאלפי ישׂראל׃ </p>
<p id="v15"><sup><small>15</small></sup>  ויבאו אל־בני־ראובן ואל־בני־גד ואל־חצי שׁבט־מנשׁה אל־ארץ הגלעד וידברו אתם לאמר׃ </p>
<p id="v16"><sup><small>16</small></sup>  כה אמרו כל עדת יהוה מה־המעל הזה אשׁר מעלתם באלהי ישׂראל לשׁוב היום מאחרי יהוה בבנותכם לכם מזבח למרדכם היום ביהוה׃ </p>
<p id="v17"><sup><small>17</small></sup>  המעט־לנו את־עון פעור אשׁר לא־הטהרנו ממנו עד היום הזה ויהי הנגף בעדת יהוה׃ </p>
<p id="v18"><sup><small>18</small></sup>  ואתם תשׁבו היום מאחרי יהוה והיה אתם תמרדו היום ביהוה ומחר אל־כל־עדת ישׂראל יקצף׃ </p>
<p id="v19"><sup><small>19</small></sup>  ואך אם־טמאה ארץ אחזתכם עברו לכם אל־ארץ אחזת יהוה אשׁר שׁכן־שׁם משׁכן יהוה והאחזו בתוכנו וביהוה אל־תמרדו ואתנו אל־תמרדו בבנתכם לכם מזבח מבלעדי מזבח יהוה אלהינו׃ </p>
<p id="v20"><sup><small>20</small></sup>  הלוא עכן בן־זרח מעל מעל בחרם ועל־כל־עדת ישׂראל היה קצף והוא אישׁ אחד לא גוע בעונו׃ </p>
<p id="v21"><sup><small>21</small></sup>  ויענו בני־ראובן ובני־גד וחצי שׁבט המנשׁה וידברו את־ראשׁי אלפי ישׂראל׃ </p>
<p id="v22"><sup><small>22</small></sup>  אל אלהים יהוה אל אלהים יהוה הוא ידע וישׂראל הוא ידע אם־במרד ואם־במעל ביהוה אל־תושׁיענו היום הזה׃ </p>
<p id="v23"><sup><small>23</small></sup>  לבנות לנו מזבח לשׁוב מאחרי יהוה ואם־להעלות עליו עולה ומנחה ואם־לעשׂות עליו זבחי שׁלמים יהוה הוא יבקשׁ׃ </p>
<p id="v24"><sup><small>24</small></sup>  ואם־לא מדאגה מדבר עשׂינו את־זאת לאמר מחר יאמרו בניכם לבנינו לאמר מה־לכם וליהוה אלהי ישׂראל׃ </p>
<p id="v25"><sup><small>25</small></sup>  וגבול נתן־יהוה ביננו וביניכם בני־ראובן ובני־גד את־הירדן אין־לכם חלק ביהוה והשׁביתו בניכם את־בנינו לבלתי ירא את־יהוה׃ </p>
<p id="v26"><sup><small>26</small></sup>  ונאמר נעשׂה־נא לנו לבנות את־המזבח לא לעולה ולא לזבח׃ </p>
<p id="v27"><sup><small>27</small></sup>  כי עד הוא בינינו וביניכם ובין דרותינו אחרינו לעבד את־עבדת יהוה לפניו בעלותינו ובזבחינו ובשׁלמינו ולא־יאמרו בניכם מחר לבנינו אין־לכם חלק ביהוה׃ </p>
<p id="v28"><sup><small>28</small></sup>  ונאמר והיה כי־יאמרו אלינו ואל־דרתינו מחר ואמרנו ראו את־תבנית מזבח יהוה אשׁר־עשׂו אבותינו לא לעולה ולא לזבח כי־עד הוא בינינו וביניכם׃ </p>
<p id="v29"><sup><small>29</small></sup>  חלילה לנו ממנו למרד ביהוה ולשׁוב היום מאחרי יהוה לבנות מזבח לעלה למנחה ולזבח מלבד מזבח יהוה אלהינו אשׁר לפני משׁכנו׃ </p>
<p id="v30"><sup><small>30</small></sup>  וישׁמע פינחס הכהן ונשׂיאי העדה וראשׁי אלפי ישׂראל אשׁר אתו את־הדברים אשׁר דברו בני־ראובן ובני־גד ובני מנשׁה וייטב בעיניהם׃ </p>
<p id="v31"><sup><small>31</small></sup>  ויאמר פינחס בן־אלעזר הכהן אל־בני־ראובן ואל־בני־גד ואל־בני מנשׁה היום ידענו כי־בתוכנו יהוה אשׁר לא־מעלתם ביהוה המעל הזה אז הצלתם את־בני ישׂראל מיד יהוה׃ </p>
<p id="v32"><sup><small>32</small></sup>  וישׁב פינחס בן־אלעזר הכהן והנשׂיאים מאת בני־ראובן ומאת בני־גד מארץ הגלעד אל־ארץ כנען אל־בני ישׂראל וישׁבו אותם דבר׃ </p>
<p id="v33"><sup><small>33</small></sup>  וייטב הדבר בעיני בני ישׂראל ויברכו אלהים בני ישׂראל ולא אמרו לעלות עליהם לצבא לשׁחת את־הארץ אשׁר בני־ראובן ובני־גד ישׁבים בה׃ </p>
<p id="v34"><sup><small>34</small></sup>  ויקראו בני־ראובן ובני־גד למזבח כי עד הוא בינתינו כי יהוה האלהים׃ </p>
