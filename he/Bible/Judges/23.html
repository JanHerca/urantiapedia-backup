<!--
title: שופטים - פֶּרֶק 23
description: 
published: true
date: 2022-10-6T10:37:18Z
tags: bible, bible—judges
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Judges/22">שופטים - פֶּרֶק 22</a></td>
        <td><a href="/he/Bible/Judges/Index">אינדקס</a></td>
        <td><a href="/he/Bible/Judges/24">שופטים - פֶּרֶק 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי מימים רבים אחרי אשׁר־הניח יהוה לישׂראל מכל־איביהם מסביב ויהושׁע זקן בא בימים׃ </p>
<p id="v2"><sup><small>2</small></sup>  ויקרא יהושׁע לכל־ישׂראל לזקניו ולראשׁיו ולשׁפטיו ולשׁטריו ויאמר אלהם אני זקנתי באתי בימים׃ </p>
<p id="v3"><sup><small>3</small></sup>  ואתם ראיתם את כל־אשׁר עשׂה יהוה אלהיכם לכל־הגוים האלה מפניכם כי יהוה אלהיכם הוא הנלחם לכם׃ </p>
<p id="v4"><sup><small>4</small></sup>  ראו הפלתי לכם את־הגוים הנשׁארים האלה בנחלה לשׁבטיכם מן־הירדן וכל־הגוים אשׁר הכרתי והים הגדול מבוא השׁמשׁ׃ </p>
<p id="v5"><sup><small>5</small></sup>  ויהוה אלהיכם הוא יהדפם מפניכם והורישׁ אתם מלפניכם וירשׁתם את־ארצם כאשׁר דבר יהוה אלהיכם לכם׃ </p>
<p id="v6"><sup><small>6</small></sup>  וחזקתם מאד לשׁמר ולעשׂות את כל־הכתוב בספר תורת משׁה לבלתי סור־ממנו ימין ושׂמאול׃ </p>
<p id="v7"><sup><small>7</small></sup>  לבלתי־בוא בגוים האלה הנשׁארים האלה אתכם ובשׁם אלהיהם לא־תזכירו ולא תשׁביעו ולא תעבדום ולא תשׁתחוו להם׃ </p>
<p id="v8"><sup><small>8</small></sup>  כי אם־ביהוה אלהיכם תדבקו כאשׁר עשׂיתם עד היום הזה׃ </p>
<p id="v9"><sup><small>9</small></sup>  ויורשׁ יהוה מפניכם גוים גדלים ועצומים ואתם לא־עמד אישׁ בפניכם עד היום הזה׃ </p>
<p id="v10"><sup><small>10</small></sup>  אישׁ־אחד מכם ירדף־אלף כי יהוה אלהיכם הוא הנלחם לכם כאשׁר דבר לכם׃ </p>
<p id="v11"><sup><small>11</small></sup>  ונשׁמרתם מאד לנפשׁתיכם לאהבה את־יהוה אלהיכם׃ </p>
<p id="v12"><sup><small>12</small></sup>  כי אם־שׁוב תשׁובו ודבקתם ביתר הגוים האלה הנשׁארים האלה אתכם והתחתנתם בהם ובאתם בהם והם בכם׃ </p>
<p id="v13"><sup><small>13</small></sup>  ידוע תדעו כי לא יוסיף יהוה אלהיכם להורישׁ את־הגוים האלה מלפניכם והיו לכם לפח ולמוקשׁ ולשׁטט בצדיכם ולצננים בעיניכם עד־אבדכם מעל האדמה הטובה הזאת אשׁר נתן לכם יהוה אלהיכם׃ </p>
<p id="v14"><sup><small>14</small></sup>  והנה אנכי הולך היום בדרך כל־הארץ וידעתם בכל־לבבכם ובכל־נפשׁכם כי לא־נפל דבר אחד מכל הדברים הטובים אשׁר דבר יהוה אלהיכם עליכם הכל באו לכם לא־נפל ממנו דבר אחד׃ </p>
<p id="v15"><sup><small>15</small></sup>  והיה כאשׁר־בא עליכם כל־הדבר הטוב אשׁר דבר יהוה אלהיכם אליכם כן יביא יהוה עליכם את כל־הדבר הרע עד־השׁמידו אותכם מעל האדמה הטובה הזאת אשׁר נתן לכם יהוה אלהיכם׃ </p>
<p id="v16"><sup><small>16</small></sup>  בעברכם את־ברית יהוה אלהיכם אשׁר צוה אתכם והלכתם ועבדתם אלהים אחרים והשׁתחויתם להם וחרה אף־יהוה בכם ואבדתם מהרה מעל הארץ הטובה אשׁר נתן לכם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Judges/22">שופטים - פֶּרֶק 22</a></td>
        <td><a href="/he/Bible/Judges/Index">אינדקס</a></td>
        <td><a href="/he/Bible/Judges/24">שופטים - פֶּרֶק 24</a></td>
      </tr>
    </tbody>
  </table>
</figure>
