<!--
title: קהלת - פֶּרֶק 10
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ecclesiastes/9">קהלת - פֶּרֶק 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ecclesiastes/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ecclesiastes/11">קהלת - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  זבובי מות יבאישׁ יביע שׁמן רוקח יקר מחכמה מכבוד סכלות מעט׃ </p>
<p id="v2"><sup><small>2</small></sup>  לב חכם לימינו ולב כסיל לשׂמאלו׃ </p>
<p id="v3"><sup><small>3</small></sup>  וגם־בדרך כשׁהסכל הלך לבו חסר ואמר לכל סכל הוא׃ </p>
<p id="v4"><sup><small>4</small></sup>  אם־רוח המושׁל תעלה עליך מקומך אל־תנח כי מרפא יניח חטאים גדולים׃ </p>
<p id="v5"><sup><small>5</small></sup>  ישׁ רעה ראיתי תחת השׁמשׁ כשׁגגה שׁיצא מלפני השׁליט׃ </p>
<p id="v6"><sup><small>6</small></sup>  נתן הסכל במרומים רבים ועשׁירים בשׁפל ישׁבו׃ </p>
<p id="v7"><sup><small>7</small></sup>  ראיתי עבדים על־סוסים ושׂרים הלכים כעבדים על־הארץ׃ </p>
<p id="v8"><sup><small>8</small></sup>  חפר גומץ בו יפול ופרץ גדר ישׁכנו נחשׁ׃ </p>
<p id="v9"><sup><small>9</small></sup>  מסיע אבנים יעצב בהם בוקע עצים יסכן בם׃ </p>
<p id="v10"><sup><small>10</small></sup>  אם־קהה הברזל והוא לא־פנים קלקל וחילים יגבר ויתרון הכשׁיר חכמה׃ </p>
<p id="v11"><sup><small>11</small></sup>  אם־ישׁך הנחשׁ בלוא־לחשׁ ואין יתרון לבעל הלשׁון׃ </p>
<p id="v12"><sup><small>12</small></sup>  דברי פי־חכם חן ושׂפתות כסיל תבלענו׃ </p>
<p id="v13"><sup><small>13</small></sup>  תחלת דברי־פיהו סכלות ואחרית פיהו הוללות רעה׃ </p>
<p id="v14"><sup><small>14</small></sup>  והסכל ירבה דברים לא־ידע האדם מה־שׁיהיה ואשׁר יהיה מאחריו מי יגיד לו׃ </p>
<p id="v15"><sup><small>15</small></sup>  עמל הכסילים תיגענו אשׁר לא־ידע ללכת אל־עיר׃ </p>
<p id="v16"><sup><small>16</small></sup>  אי־לך ארץ שׁמלכך נער ושׂריך בבקר יאכלו׃ </p>
<p id="v17"><sup><small>17</small></sup>  אשׁריך ארץ שׁמלכך בן־חורים ושׂריך בעת יאכלו בגבורה ולא בשׁתי׃ </p>
<p id="v18"><sup><small>18</small></sup>  בעצלתים ימך המקרה ובשׁפלות ידים ידלף הבית׃ </p>
<p id="v19"><sup><small>19</small></sup>  לשׂחוק עשׂים לחם ויין ישׂמח חיים והכסף יענה את־הכל׃ </p>
<p id="v20"><sup><small>20</small></sup>  גם במדעך מלך אל־תקלל ובחדרי משׁכבך אל־תקלל עשׁיר כי עוף השׁמים יוליך את־הקול ובעל הכנפים יגיד דבר׃ </p>
