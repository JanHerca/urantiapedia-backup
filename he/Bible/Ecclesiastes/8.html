<!--
title: קהלת - פֶּרֶק 8
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Ecclesiastes/7">קהלת - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ecclesiastes/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ecclesiastes/9">קהלת - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  מי כהחכם ומי יודע פשׁר דבר חכמת אדם תאיר פניו ועז פניו ישׁנא׃ </p>
<p id="v2"><sup><small>2</small></sup>  אני פי־מלך שׁמור ועל דברת שׁבועת אלהים׃ </p>
<p id="v3"><sup><small>3</small></sup>  אל־תבהל מפניו תלך אל־תעמד בדבר רע כי כל־אשׁר יחפץ יעשׂה׃ </p>
<p id="v4"><sup><small>4</small></sup>  באשׁר דבר־מלך שׁלטון ומי יאמר־לו מה־תעשׂה׃ </p>
<p id="v5"><sup><small>5</small></sup>  שׁומר מצוה לא ידע דבר רע ועת ומשׁפט ידע לב חכם׃ </p>
<p id="v6"><sup><small>6</small></sup>  כי לכל־חפץ ישׁ עת ומשׁפט כי־רעת האדם רבה עליו׃ </p>
<p id="v7"><sup><small>7</small></sup>  כי־איננו ידע מה־שׁיהיה כי כאשׁר יהיה מי יגיד לו׃ </p>
<p id="v8"><sup><small>8</small></sup>  אין אדם שׁליט ברוח לכלוא את־הרוח ואין שׁלטון ביום המות ואין משׁלחת במלחמה ולא־ימלט רשׁע את־בעליו׃ </p>
<p id="v9"><sup><small>9</small></sup>  את־כל־זה ראיתי ונתון את־לבי לכל־מעשׂה אשׁר נעשׂה תחת השׁמשׁ עת אשׁר שׁלט האדם באדם לרע לו׃ </p>
<p id="v10"><sup><small>10</small></sup>  ובכן ראיתי רשׁעים קברים ובאו וממקום קדושׁ יהלכו וישׁתכחו בעיר אשׁר כן־עשׂו גם־זה הבל׃ </p>
<p id="v11"><sup><small>11</small></sup>  אשׁר אין־נעשׂה פתגם מעשׂה הרעה מהרה על־כן מלא לב בני־האדם בהם לעשׂות רע׃ </p>
<p id="v12"><sup><small>12</small></sup>  אשׁר חטא עשׂה רע מאת ומאריך לו כי גם־יודע אני אשׁר יהיה־טוב ליראי האלהים אשׁר ייראו מלפניו׃ <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  וטוב לא־יהיה לרשׁע ולא־יאריך ימים כצל אשׁר איננו ירא מלפני אלהים׃ </p>
<p id="v14"><sup><small>14</small></sup>  ישׁ־הבל אשׁר נעשׂה על־הארץ אשׁר ישׁ צדיקים אשׁר מגיע אלהם כמעשׂה הרשׁעים וישׁ רשׁעים שׁמגיע אלהם כמעשׂה הצדיקים אמרתי שׁגם־זה הבל׃ </p>
<p id="v15"><sup><small>15</small></sup>  ושׁבחתי אני את־השׂמחה אשׁר אין־טוב לאדם תחת השׁמשׁ כי אם־לאכול ולשׁתות ולשׂמוח והוא ילונו בעמלו ימי חייו אשׁר־נתן־לו האלהים תחת השׁמשׁ׃ </p>
<p id="v16"><sup><small>16</small></sup>  כאשׁר נתתי את־לבי לדעת חכמה ולראות את־הענין אשׁר נעשׂה על־הארץ כי גם ביום ובלילה שׁנה בעיניו איננו ראה׃ </p>
<p id="v17"><sup><small>17</small></sup>  וראיתי את־כל־מעשׂה האלהים כי לא יוכל האדם למצוא את־המעשׂה אשׁר נעשׂה תחת־השׁמשׁ בשׁל אשׁר יעמל האדם לבקשׁ ולא ימצא וגם אם־יאמר החכם לדעת לא יוכל למצא׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 8:12-13 <i>עושר מתנת אלוהים לצדיקים</i>: <a href="/he/The_Urantia_Book/95#p4_2">או 95:4.2</a>. </li>
</ol>
</div>
