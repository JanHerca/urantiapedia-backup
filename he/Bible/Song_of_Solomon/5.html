<!--
title: שיר השירים - פֶּרֶק 5
description: 
published: true
date: 2022-10-6T10:37:18Z
tags: bible, bible—song of solomon
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Song_of_Solomon/4">שיר השירים - פֶּרֶק 4</a></td>
        <td><a href="/he/Bible/Song_of_Solomon/Index">אינדקס</a></td>
        <td><a href="/he/Bible/Song_of_Solomon/6">שיר השירים - פֶּרֶק 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  באתי לגני אחתי כלה אריתי מורי עם־בשׂמי אכלתי יערי עם־דבשׁי שׁתיתי ייני עם־חלבי אכלו רעים שׁתו ושׁכרו דודים׃ </p>
<p id="v2"><sup><small>2</small></sup>  אני ישׁנה ולבי ער קול דודי דופק פתחי־לי אחתי רעיתי יונתי תמתי שׁראשׁי נמלא־טל קוצותי רסיסי לילה׃ </p>
<p id="v3"><sup><small>3</small></sup>  פשׁטתי את־כתנתי איככה אלבשׁנה רחצתי את־רגלי איככה אטנפם׃ </p>
<p id="v4"><sup><small>4</small></sup>  דודי שׁלח ידו מן־החר ומעי המו עליו׃ </p>
<p id="v5"><sup><small>5</small></sup>  קמתי אני לפתח לדודי וידי נטפו־מור ואצבעתי מור עבר על כפות המנעול׃ </p>
<p id="v6"><sup><small>6</small></sup>  פתחתי אני לדודי ודודי חמק עבר נפשׁי יצאה בדברו בקשׁתיהו ולא מצאתיהו קראתיו ולא ענני׃ </p>
<p id="v7"><sup><small>7</small></sup>  מצאני השׁמרים הסבבים בעיר הכוני פצעוני נשׂאו את־רדידי מעלי שׁמרי החמות׃ </p>
<p id="v8"><sup><small>8</small></sup>  השׁבעתי אתכם בנות ירושׁלם אם־תמצאו את־דודי מה־תגידו לו שׁחולת אהבה אני׃ </p>
<p id="v9"><sup><small>9</small></sup>  מה־דודך מדוד היפה בנשׁים מה־דודך מדוד שׁככה השׁבעתנו׃ </p>
<p id="v10"><sup><small>10</small></sup>  דודי צח ואדום דגול מרבבה׃ <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  ראשׁו כתם פז קוצותיו תלתלים שׁחרות כעורב׃ </p>
<p id="v12"><sup><small>12</small></sup>  עיניו כיונים על־אפיקי מים רחצות בחלב ישׁבות על־מלאת׃ </p>
<p id="v13"><sup><small>13</small></sup>  לחיו כערוגת הבשׂם מגדלות מרקחים שׂפתותיו שׁושׁנים נטפות מור עבר׃ </p>
<p id="v14"><sup><small>14</small></sup>  ידיו גלילי זהב ממלאים בתרשׁישׁ מעיו עשׁת שׁן מעלפת ספירים׃ </p>
<p id="v15"><sup><small>15</small></sup>  שׁוקיו עמודי שׁשׁ מיסדים על־אדני־פז מראהו כלבנון בחור כארזים׃ </p>
<p id="v16"><sup><small>16</small></sup>  חכו ממתקים וכלו מחמדים זה דודי וזה רעי בנות ירושׁלם׃ <sup id="cite2"><a href="#fn2">[2]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Song_of_Solomon/4">שיר השירים - פֶּרֶק 4</a></td>
        <td><a href="/he/Bible/Song_of_Solomon/Index">אינדקס</a></td>
        <td><a href="/he/Bible/Song_of_Solomon/6">שיר השירים - פֶּרֶק 6</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 5:10 <i>חלק 2: הגדול ביותר מבין 10,000</i>: <a href="/he/The_Urantia_Book/139#p12_4">או 139:12.4</a>.  <i>חלק 2: הגדול ביותר מבין 10K</i>: <a href="/he/The_Urantia_Book/127#p5_6">או 127:5.6</a>. </li>
  <li id="fn2"><a href="#cite2">↑</a> 5:16 <i>חלק 1: אחד מקסים לגמרי</i>: <a href="/he/The_Urantia_Book/139#p12_4">או 139:12.4</a>.  <i>חלק 1: אחד מקסים לגמרי</i>: <a href="/he/The_Urantia_Book/127#p5_6">או 127:5.6</a>. </li>
</ol>
</div>
