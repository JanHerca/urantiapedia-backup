<!--
title: שיר השירים - פֶּרֶק 8
description: 
published: true
date: 2023-11-8T20:31:8Z
tags: bible, bible—song of solomon
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Song_of_Solomon/7">
          <span class="mdi mdi-arrow-left-drop-circle"></span><span class="pl-2">שיר השירים - פֶּרֶק 7</span>
        </a>
        </td>
        <td>
        <a href="/he/Bible/Song_of_Solomon/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  מי יתנך כאח לי יונק שׁדי אמי אמצאך בחוץ אשׁקך גם לא־יבוזו לי׃ </p>
<p id="v2"><sup><small>2</small></sup>  אנהגך אביאך אל־בית אמי תלמדני אשׁקך מיין הרקח מעסיס רמני׃ </p>
<p id="v3"><sup><small>3</small></sup>  שׂמאלו תחת ראשׁי וימינו תחבקני׃ </p>
<p id="v4"><sup><small>4</small></sup>  השׁבעתי אתכם בנות ירושׁלם מה־תעירו ומה־תעררו את־האהבה עד שׁתחפץ׃ </p>
<p id="v5"><sup><small>5</small></sup>  מי זאת עלה מן־המדבר מתרפקת על־דודה תחת התפוח עוררתיך שׁמה חבלתך אמך שׁמה חבלה ילדתך׃ </p>
<p id="v6"><sup><small>6</small></sup>  שׂימני כחותם על־לבך כחותם על־זרועך כי־עזה כמות אהבה קשׁה כשׁאול קנאה רשׁפיה רשׁפי אשׁ שׁלהבתיה׃ </p>
<p id="v7"><sup><small>7</small></sup>  מים רבים לא יוכלו לכבות את־האהבה ונהרות לא ישׁטפוה אם־יתן אישׁ את־כל־הון ביתו באהבה בוז יבוזו לו׃ </p>
<p id="v8"><sup><small>8</small></sup>  אחות לנו קטנה ושׁדים אין לה מה־נעשׂה לאחתנו ביום שׁידבר־בה׃ </p>
<p id="v9"><sup><small>9</small></sup>  אם־חומה היא נבנה עליה טירת כסף ואם־דלת היא נצור עליה לוח ארז׃ </p>
<p id="v10"><sup><small>10</small></sup>  אני חומה ושׁדי כמגדלות אז הייתי בעיניו כמוצאת שׁלום׃ </p>
<p id="v11"><sup><small>11</small></sup>  כרם היה לשׁלמה בבעל המון נתן את־הכרם לנטרים אישׁ יבא בפריו אלף כסף׃ </p>
<p id="v12"><sup><small>12</small></sup>  כרמי שׁלי לפני האלף לך שׁלמה ומאתים לנטרים את־פריו׃ </p>
<p id="v13"><sup><small>13</small></sup>  היושׁבת בגנים חברים מקשׁיבים לקולך השׁמיעיני׃ </p>
<p id="v14"><sup><small>14</small></sup>  ברח דודי ודמה־לך לצבי או לעפר האילים על הרי בשׂמים׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Song_of_Solomon/7">
          <span class="mdi mdi-arrow-left-drop-circle"></span><span class="pl-2">שיר השירים - פֶּרֶק 7</span>
        </a>
        </td>
        <td>
        <a href="/he/Bible/Song_of_Solomon/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        </td>
      </tr>
    </tbody>
  </table>
</figure>
