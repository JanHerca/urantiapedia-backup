<!--
title: שיר השירים - פֶּרֶק 4
description: 
published: true
date: 2022-10-6T10:37:18Z
tags: bible, bible—song of solomon
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Song_of_Solomon/3">שיר השירים - פֶּרֶק 3</a></td>
        <td><a href="/he/Bible/Song_of_Solomon/Index">אינדקס</a></td>
        <td><a href="/he/Bible/Song_of_Solomon/5">שיר השירים - פֶּרֶק 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הנך יפה רעיתי הנך יפה עיניך יונים מבעד לצמתך שׂערך כעדר העזים שׁגלשׁו מהר גלעד׃ </p>
<p id="v2"><sup><small>2</small></sup>  שׁניך כעדר הקצובות שׁעלו מן־הרחצה שׁכלם מתאימות ושׁכלה אין בהם׃ </p>
<p id="v3"><sup><small>3</small></sup>  כחוט השׁני שׂפתתיך ומדבריך נאוה כפלח הרמון רקתך מבעד לצמתך׃ </p>
<p id="v4"><sup><small>4</small></sup>  כמגדל דויד צוארך בנוי לתלפיות אלף המגן תלוי עליו כל שׁלטי הגבורים׃ </p>
<p id="v5"><sup><small>5</small></sup>  שׁני שׁדיך כשׁני עפרים תאומי צביה הרועים בשׁושׁנים׃ </p>
<p id="v6"><sup><small>6</small></sup>  עד שׁיפוח היום ונסו הצללים אלך לי אל־הר המור ואל־גבעת הלבונה׃ </p>
<p id="v7"><sup><small>7</small></sup>  כלך יפה רעיתי ומום אין בך׃ </p>
<p id="v8"><sup><small>8</small></sup>  אתי מלבנון כלה אתי מלבנון תבואי תשׁורי מראשׁ אמנה מראשׁ שׂניר וחרמון ממענות אריות מהררי נמרים׃ </p>
<p id="v9"><sup><small>9</small></sup>  לבבתני אחתי כלה לבבתיני באחד מעיניך באחד ענק מצורניך׃ </p>
<p id="v10"><sup><small>10</small></sup>  מה־יפו דדיך אחתי כלה מה־טבו דדיך מיין וריח שׁמניך מכל־בשׂמים׃ </p>
<p id="v11"><sup><small>11</small></sup>  נפת תטפנה שׂפתותיך כלה דבשׁ וחלב תחת לשׁונך וריח שׂלמתיך כריח לבנון׃ </p>
<p id="v12"><sup><small>12</small></sup>  גן נעול אחתי כלה גל נעול מעין חתום׃ </p>
<p id="v13"><sup><small>13</small></sup>  שׁלחיך פרדס רמונים עם פרי מגדים כפרים עם־נרדים׃ </p>
<p id="v14"><sup><small>14</small></sup>  נרד וכרכם קנה וקנמון עם כל־עצי לבונה מר ואהלות עם כל־ראשׁי בשׂמים׃ </p>
<p id="v15"><sup><small>15</small></sup>  מעין גנים באר מים חיים ונזלים מן־לבנון׃ </p>
<p id="v16"><sup><small>16</small></sup>  עורי צפון ובואי תימן הפיחי גני יזלו בשׂמיו יבא דודי לגנו ויאכל פרי מגדיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Song_of_Solomon/3">שיר השירים - פֶּרֶק 3</a></td>
        <td><a href="/he/Bible/Song_of_Solomon/Index">אינדקס</a></td>
        <td><a href="/he/Bible/Song_of_Solomon/5">שיר השירים - פֶּרֶק 5</a></td>
      </tr>
    </tbody>
  </table>
</figure>
