<!--
title: מעשי השליחים - פֶּרֶק 25
description: 
published: true
date: 2022-10-6T10:37:18Z
tags: bible, bible—acts of the apostles
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Acts_of_the_Apostles/24">מעשי השליחים - פֶּרֶק 24</a></td>
        <td><a href="/he/Bible/Acts_of_the_Apostles/Index">אינדקס</a></td>
        <td><a href="/he/Bible/Acts_of_the_Apostles/26">מעשי השליחים - פֶּרֶק 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויבא פסטוס אל־המדינה ויעל אחרי שלשת ימים מקיסרין לירושלים׃ </p>
<p id="v2"><sup><small>2</small></sup>  והכהן הגדול וראשי היהודים הודיעהו את־ריבם עם־פולוס׃ </p>
<p id="v3"><sup><small>3</small></sup>  ויפצרו־בו וישאלו ממנו לעשות חסד עמהם להביאו ירושלים והמה מתנכלים אתו להמיתו בדרך׃ </p>
<p id="v4"><sup><small>4</small></sup>  ויגד להם פסטוס כי־עצור פולוס קיסריה וגם־הוא ישוב שמה בקרוב׃ </p>
<p id="v5"><sup><small>5</small></sup>  ויאמר לכן ירדו אתי העצומים שבכם ואם־יש מאום באיש הזה יענו בו׃ </p>
<p id="v6"><sup><small>6</small></sup>  וישב בתוכם לא יותר מימים שמנה או עשרה וירד אל־קיסרין וממחרת ישב על־כסא המשפט ויצו להביא את־פולוס׃ </p>
<p id="v7"><sup><small>7</small></sup>  הוא בא והיהודים אשר ירדו מירושלים סבבהו ויאשימו את־פולוס אשמות רבות וקשות אשר לא־יכלו להביא ראיה עליהן׃ </p>
<p id="v8"><sup><small>8</small></sup>  והוא הצטדק לאמר לא־חטאתי במאומה לא לדת היהודים ולא למקדש ולא לקיסר׃ </p>
<p id="v9"><sup><small>9</small></sup>  ופסטוס בחפצו להראות חסד אל־היהודים ויען את־פולוס ויאמר התחפץ לעלות ירושלים להשפט על־אלה לפני שמה׃ </p>
<p id="v10"><sup><small>10</small></sup>  ויאמר פולוס לפני כסא משפטו של־קיסר אני עמד ושם אהיה נדון לא הרעתי ליהודים כאשר ידעת היטב גם־אתה׃ </p>
<p id="v11"><sup><small>11</small></sup>  אם־הרעתי ויש־בי דבר משפט־מות בל־אחשך נפשי ממות ואם־אין־בי דבר מכל אשר הם ענים בי איש לא יוכל להסגירני אל־ידם את־קיסר אני קורא לדיני׃ </p>
<p id="v12"><sup><small>12</small></sup>  ויועץ פסטוס עם־יועציו ויען אתו לאמר את־קיסר קראת אל־קיסר תלך׃ </p>
<p id="v13"><sup><small>13</small></sup>  ויהי מקץ ימים וירדו אגרפס המלך וברניקה אל־קיסריה לשאל לפסטוס לשלום׃ </p>
<p id="v14"><sup><small>14</small></sup>  ויהי כי־ארכו להם הימים שם ויספר פסטוס למלך את־ריב פולוס לאמר הנה איש אסור במקום הזה אשר פיליכס השאירו אחריו׃ </p>
<p id="v15"><sup><small>15</small></sup>  ובהיותי בירושלים דברו אלי ראשי הכהנים וזקני היהודים על־אדותיו ויבקשו ממני להרשיעו׃ </p>
<p id="v16"><sup><small>16</small></sup>  ואמר אליהם כי אין דרך הרומיים להסגיר איש בטרם יעמד הנטען בפני טעניו ונתן־לו מקום להצטדק מן־השטנה׃ </p>
<p id="v17"><sup><small>17</small></sup>  ולכן כאשר באו הנה חשתי ולא התמהמהתי כי ממחרת היום ישבתי על־כסא המשפט ואצוה להביא את־האיש׃ </p>
<p id="v18"><sup><small>18</small></sup>  ויעמדו שטניו ולא־הגידו עליו דבר רע ממה־שחשדתיו בו׃ </p>
<p id="v19"><sup><small>19</small></sup>  ורק היו להם דברי ריבת עליו בענין עבודת אלהיהם ועל־מת אחד ישוע שמו אשר אמר עליו פולוס כי הוא חי׃ </p>
<p id="v20"><sup><small>20</small></sup>  ויפלא ממני הדבר הזה למשפט ואמר החפץ אתה ללכת ירושלים ולהשפט שם על־אלה׃ </p>
<p id="v21"><sup><small>21</small></sup>  וישאל פולוס להניחו במשמר עד־צאת משפטו מלפני אגוסטוס ואצוה לשמרו עד־אשר אשלח אתו אל־קיסר׃ </p>
<p id="v22"><sup><small>22</small></sup>  ויאמר אגרפס אל־פסטוס גם־אני חפץ לשמע את־האיש ויאמר מחר תשמענו׃ </p>
<p id="v23"><sup><small>23</small></sup>  ויהי ממחרת כבוא אגרפס וברניקה בהוד גדול ויבאו אל־אלם המשמעת המה ושרי האלף ונגידי העיר ויצו פסטוס ויביאו את־פולוס׃ </p>
<p id="v24"><sup><small>24</small></sup>  ויאמר פסטוס אגרפס המלך וכל־האנשים אשר אתם פה אתנו הנכם ראים את־האיש אשר בעבורו פגעו־בי כל־המון היהודים גם־בירושלים וגם־פה ויזעקו שלא ראוי לו שיחיה עוד׃ </p>
<p id="v25"><sup><small>25</small></sup>  ואני כאשר הכרתי בו שלא־עשה דבר שיהיה עליו חיב מיתה וגם־הוא קרא את־אגוסטוס לדינו יעצתי לשלח אתו שמה׃ </p>
<p id="v26"><sup><small>26</small></sup>  אך אין־לי לכתב עליו דבר נכון לאדנינו ובעבור זאת הביאתיו לפניכם וביותר לפניך המלך אגרפס למען יחקר וידעתי מה אכתב׃ </p>
<p id="v27"><sup><small>27</small></sup>  כי לא־יתכן בעיני לשלוח אסיר ולא אודיע גם את־עלילת הדברים אשר־שמו לו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Acts_of_the_Apostles/24">מעשי השליחים - פֶּרֶק 24</a></td>
        <td><a href="/he/Bible/Acts_of_the_Apostles/Index">אינדקס</a></td>
        <td><a href="/he/Bible/Acts_of_the_Apostles/26">מעשי השליחים - פֶּרֶק 26</a></td>
      </tr>
    </tbody>
  </table>
</figure>
