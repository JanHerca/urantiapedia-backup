<!--
title: מעשי השליחים - פֶּרֶק 28
description: 
published: true
date: 2022-10-6T10:37:18Z
tags: bible, bible—acts of the apostles
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Acts_of_the_Apostles/27">מעשי השליחים - פֶּרֶק 27</a></td>
        <td><a href="/he/Bible/Acts_of_the_Apostles/Index">אינדקס</a></td>
        <td> </td>
      </tr>
    </tbody>
  </table>
</figure>
<p id="v1"><sup><small>1</small></sup>  וכאשר נמלטנו נודע לנו כי־שם האי מליטי׃ </p>
<p id="v2"><sup><small>2</small></sup>  והלעזים לא המעיטו חסדם עמנו כי־בערו אש ויאספו את־כלנו אליהם מפני הגשם היורד ומפני הקר׃ </p>
<p id="v3"><sup><small>3</small></sup>  ופולוס אסף לו ערמת קצים וישם על־המוקד ויצא אפעה מפני החם ויאחז בידו׃ </p>
<p id="v4"><sup><small>4</small></sup>  ויראו הלעזים את־השרץ תלוי על־ידו ויאמרו איש אל־רעהו אכן רצח האיש הזה הנמלט מן־הים ורוח נקם לא־הניח לו לחיות׃ </p>
<p id="v5"><sup><small>5</small></sup>  וינער השרץ מעל ידו אל־תוך האש ולא־הרע לו׃ </p>
<p id="v6"><sup><small>6</small></sup>  והם הוחילו לו אשר יצבה גופו או־יפל מת פתאם ויחילו עד־בוש והנה לא־קרהו כל־אסון ויהפך לבם ויאמרו אלהים הוא׃ </p>
<p id="v7"><sup><small>7</small></sup>  ובסביבי המקום ההוא שדות אשר לראש אנשי האי ושמו פובליוס הוא הביא אתנו לביתו ויכלכל אתנו בטובו שלשת ימים׃ </p>
<p id="v8"><sup><small>8</small></sup>  ואבי פובליוס נופל למשכב בקדחת ובמחלה המעים ויבא אליו פולוס ויתפלל וישם עליו את־ידיו וירפאהו׃ </p>
<p id="v9"><sup><small>9</small></sup>  ואחרי־כן באו גם־החלים האחרים אשר באי וירפאו׃ </p>
<p id="v10"><sup><small>10</small></sup>  ויכבדנו כבוד גדול ובלכתנו משם ספקו לנו די צרכנו׃ </p>
<p id="v11"><sup><small>11</small></sup>  ואחרי שלשת חדשים עברנו משם באניה אלכסנדרית אשר עמדה באי בימי הסתו ואות דגלה התאומים׃ </p>
<p id="v12"><sup><small>12</small></sup>  ונבא אל־סרקוסא ונשב־שם שלשת ימים׃ </p>
<p id="v13"><sup><small>13</small></sup>  משם סבנו ונבא אל־רגיון ובנשב רוח דרומית ביום המחרת באנו ביום השני אל־פוטיולי׃ </p>
<p id="v14"><sup><small>14</small></sup>  ושם מצאנו אחים ויבקשו ממנו לשבת אתם שבעת ימים ובכן הלכנו אל־רומי׃ </p>
<p id="v15"><sup><small>15</small></sup>  וישמעו האחים כי־באים אנחנו ויצאו משם לקראתנו עד לשוק אפיוס ועד לשלשת החניות וירא אתם פולוס ויודה לאלהים ויתחזק׃ </p>
<p id="v16"><sup><small>16</small></sup>  ואחר באנו אל־רומי (העביר שר המאה את־האסירים אל־שר הצבא ו) לפולוס הניחו לשבת לבדו עם־איש הצבא השמר אותו׃ </p>
<p id="v17"><sup><small>17</small></sup>  ויהי מקץ שלשת ימים ויקרא פולוס אליו את־ראשי היהודים ויקהלו אליו ויאמר אליהם אנשים אחים לא מעלתי מעל בעמנו ובחקות אבותינו ויאסרוני בירושלים וימסרוני לידי הרומיים׃ </p>
<p id="v18"><sup><small>18</small></sup>  והם אחרי חקרם אתי אמרו להתירני כי לא־מצאו לי משפט־מות׃ </p>
<p id="v19"><sup><small>19</small></sup>  והיהודים קמו־בי ואהי מכרח לקרא את־קיסר לדיני ואין בלבבי לשטון את־עמי׃ </p>
<p id="v20"><sup><small>20</small></sup>  ובעבור זאת קראתי לכם לראותכם ולדבר עמכם כי בגלל תקות ישראל אסור אני בכבל הזה׃ </p>
<p id="v21"><sup><small>21</small></sup>  ויאמרו אליו לא נתנו לנו אגרות מארץ יהודה על־אדותיך ולא־בא הנה אחד מן־האחים אשר הגיד או־דבר עליך דבר רע׃ </p>
<p id="v22"><sup><small>22</small></sup>  אמנם חפצים אנחנו לשמע את־אשר בלבבך כי נודע לנו אשר בכל מקום יריבו אל־הכת הזאת׃ </p>
<p id="v23"><sup><small>23</small></sup>  וישימו לו מועד ויבאו אליו רבים אל־מלונו ויעד בהם ויבאר את־מלכות אלהים ויוכח להם עניני ישוע מתורת משה ומן־הנביאים מבקר עד־ערב׃ </p>
<p id="v24"><sup><small>24</small></sup>  ויש אשר שמעו אל־דבריו ויש אשר לא האמינו׃ </p>
<p id="v25"><sup><small>25</small></sup>  ויהי כי חלקו בדעתם ויפנו וילכו לדרכם ופולוס מדבר רק הדבר הזה היטב דבר רוח הקדש לאבותינו בפי ישעיהו הנביא לאמר׃ </p>
<p id="v26"><sup><small>26</small></sup>  לך ואמרת לעם הזה שמעו שמוע ואל־תבינו וראו ראו ואל־תדעו׃ <sup id="cite1"><a href="#fn1">[1]</a></sup></p>
<p id="v27"><sup><small>27</small></sup>  כי שמן לב העם הזה ואזניו כבדו ואת־עניו השע פן־יראה בעיניו ובאזניו ישמע ולבבו יבין ושב ורפאתיו׃ </p>
<p id="v28"><sup><small>28</small></sup>  לכן דעו כי אל־הגוים נשלחה תשועת אלהים והמה ישמעו׃ <sup id="cite2"><a href="#fn2">[2]</a></sup></p>
<p id="v29"><sup><small>29</small></sup>  (ויהי בדברו זאת ויעברו מעליו היהודים ויתוכחו הרבה איש עם־רעהו)׃ </p>
<p id="v30"><sup><small>30</small></sup>  ופולוס ישב שנתים ימים בביתו אשר שכר־לו ויקבל את כל־הבאים אליו׃ </p>
<p id="v31"><sup><small>31</small></sup>  ויקרא את־מלכות האלהים וילמד את־דרכי ישוע המשיח אדנינו בלי כל־פחד ואין מנע׃ <sup id="cite3"><a href="#fn3">[3]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Acts_of_the_Apostles/27">מעשי השליחים - פֶּרֶק 27</a></td>
        <td><a href="/he/Bible/Acts_of_the_Apostles/Index">אינדקס</a></td>
        <td> </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 28:26-27 <i>לראות בלי לראות וכו'</i>: <a href="/he/The_Urantia_Book/151#p1_4">או 151:1.4</a>. </li>
  <li id="fn2"><a href="#cite2">↑</a> 28:28 <i>בשורת הישועה</i>: <a href="/he/The_Urantia_Book/190#p4_1">או 190:4.1</a>.  <i>בשורת ישועת אלוהים</i>: <a href="/he/The_Urantia_Book/190#p5_4">או 190:5.4</a>. </li>
  <li id="fn3"><a href="#cite3">↑</a> 28:31 <i>ישוע לימד את שתי ההשקפות</i>: <a href="/he/The_Urantia_Book/170#p1_4">או 170:1.4</a>. </li>
</ol>
</div>
