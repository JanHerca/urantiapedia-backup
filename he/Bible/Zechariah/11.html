<!--
title: זכריה - פֶּרֶק 11
description: 
published: true
date: 2023-11-8T20:31:8Z
tags: bible, bible—zechariah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Zechariah/10">
          <span class="mdi mdi-arrow-left-drop-circle"></span><span class="pl-2">זכריה - פֶּרֶק 10</span>
        </a>
        </td>
        <td>
        <a href="/he/Bible/Zechariah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Zechariah/12">
          <span class="pr-2">זכריה - פֶּרֶק 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  פתח לבנון דלתיך ותאכל אשׁ בארזיך׃ </p>
<p id="v2"><sup><small>2</small></sup>  הילל ברושׁ כי־נפל ארז אשׁר אדרים שׁדדו הילילו אלוני בשׁן כי ירד יער הבצור׃ </p>
<p id="v3"><sup><small>3</small></sup>  קול יללת הרעים כי שׁדדה אדרתם קול שׁאגת כפירים כי שׁדד גאון הירדן׃ </p>
<p id="v4"><sup><small>4</small></sup>  כה אמר יהוה אלהי רעה את־צאן ההרגה׃ </p>
<p id="v5"><sup><small>5</small></sup>  אשׁר קניהן יהרגן ולא יאשׁמו ומכריהן יאמר ברוך יהוה ואעשׁר ורעיהם לא יחמול עליהן׃ </p>
<p id="v6"><sup><small>6</small></sup>  כי לא אחמול עוד על־ישׁבי הארץ נאם־יהוה והנה אנכי ממציא את־האדם אישׁ ביד־רעהו וביד מלכו וכתתו את־הארץ ולא אציל מידם׃ </p>
<p id="v7"><sup><small>7</small></sup>  וארעה את־צאן ההרגה לכן עניי הצאן ואקח־לי שׁני מקלות לאחד קראתי נעם ולאחד קראתי חבלים וארעה את־הצאן׃ </p>
<p id="v8"><sup><small>8</small></sup>  ואכחד את־שׁלשׁת הרעים בירח אחד ותקצר נפשׁי בהם וגם־נפשׁם בחלה בי׃ </p>
<p id="v9"><sup><small>9</small></sup>  ואמר לא ארעה אתכם המתה תמות והנכחדת תכחד והנשׁארות תאכלנה אשׁה את־בשׂר רעותה׃ </p>
<p id="v10"><sup><small>10</small></sup>  ואקח את־מקלי את־נעם ואגדע אתו להפיר את־בריתי אשׁר כרתי את־כל־העמים׃ </p>
<p id="v11"><sup><small>11</small></sup>  ותפר ביום ההוא וידעו כן עניי הצאן השׁמרים אתי כי דבר־יהוה הוא׃ </p>
<p id="v12"><sup><small>12</small></sup>  ואמר אליהם אם־טוב בעיניכם הבו שׂכרי ואם־לא חדלו וישׁקלו את־שׂכרי שׁלשׁים כסף׃ </p>
<p id="v13"><sup><small>13</small></sup>  ויאמר יהוה אלי השׁליכהו אל־היוצר אדר היקר אשׁר יקרתי מעליהם ואקחה שׁלשׁים הכסף ואשׁליך אתו בית יהוה אל־היוצר׃ </p>
<p id="v14"><sup><small>14</small></sup>  ואגדע את־מקלי השׁני את החבלים להפר את־האחוה בין יהודה ובין ישׂראל׃ </p>
<p id="v15"><sup><small>15</small></sup>  ויאמר יהוה אלי עוד קח־לך כלי רעה אולי׃ </p>
<p id="v16"><sup><small>16</small></sup>  כי הנה־אנכי מקים רעה בארץ הנכחדות לא־יפקד הנער לא־יבקשׁ והנשׁברת לא ירפא הנצבה לא יכלכל ובשׂר הבריאה יאכל ופרסיהן יפרק׃ </p>
<p id="v17"><sup><small>17</small></sup>  הוי רעי האליל עזבי הצאן חרב על־זרועו ועל־עין ימינו זרעו יבושׁ תיבשׁ ועין ימינו כהה תכהה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Zechariah/10">
          <span class="mdi mdi-arrow-left-drop-circle"></span><span class="pl-2">זכריה - פֶּרֶק 10</span>
        </a>
        </td>
        <td>
        <a href="/he/Bible/Zechariah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Zechariah/12">
          <span class="pr-2">זכריה - פֶּרֶק 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
