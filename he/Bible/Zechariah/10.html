<!--
title: זכריה - פֶּרֶק 10
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Zechariah/9">זכריה - פֶּרֶק 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Zechariah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Zechariah/11">זכריה - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  שׁאלו מיהוה מטר בעת מלקושׁ יהוה עשׂה חזיזים ומטר־גשׁם יתן להם לאישׁ עשׂב בשׂדה׃ </p>
<p id="v2"><sup><small>2</small></sup>  כי התרפים דברו־און והקוסמים חזו שׁקר וחלמות השׁוא ידברו הבל ינחמון על־כן נסעו כמו־צאן יענו כי־אין רעה׃ </p>
<p id="v3"><sup><small>3</small></sup>  על־הרעים חרה אפי ועל־העתודים אפקוד כי־פקד יהוה צבאות את־עדרו את־בית יהודה ושׂם אותם כסוס הודו במלחמה׃ </p>
<p id="v4"><sup><small>4</small></sup>  ממנו פנה ממנו יתד ממנו קשׁת מלחמה ממנו יצא כל־נוגשׂ יחדו׃ </p>
<p id="v5"><sup><small>5</small></sup>  והיו כגברים בוסים בטיט חוצות במלחמה ונלחמו כי יהוה עמם והבישׁו רכבי סוסים׃ </p>
<p id="v6"><sup><small>6</small></sup>  וגברתי את־בית יהודה ואת־בית יוסף אושׁיע והושׁבותים כי רחמתים והיו כאשׁר לא־זנחתים כי אני יהוה אלהיהם ואענם׃ </p>
<p id="v7"><sup><small>7</small></sup>  והיו כגבור אפרים ושׂמח לבם כמו־יין ובניהם יראו ושׂמחו יגל לבם ביהוה׃ </p>
<p id="v8"><sup><small>8</small></sup>  אשׁרקה להם ואקבצם כי פדיתים ורבו כמו רבו׃ </p>
<p id="v9"><sup><small>9</small></sup>  ואזרעם בעמים ובמרחקים יזכרוני וחיו את־בניהם ושׁבו׃ </p>
<p id="v10"><sup><small>10</small></sup>  והשׁיבותים מארץ מצרים ומאשׁור אקבצם ואל־ארץ גלעד ולבנון אביאם ולא ימצא להם׃ </p>
<p id="v11"><sup><small>11</small></sup>  ועבר בים צרה והכה בים גלים והבישׁו כל מצולות יאר והורד גאון אשׁור ושׁבט מצרים יסור׃ </p>
<p id="v12"><sup><small>12</small></sup>  וגברתים ביהוה ובשׁמו יתהלכו נאם יהוה׃ </p>
