<!--
title: זכריה - פֶּרֶק 12
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Zechariah/11">זכריה - פֶּרֶק 11</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Zechariah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Zechariah/13">זכריה - פֶּרֶק 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  משׂא דבר־יהוה על־ישׂראל נאם־יהוה נטה שׁמים ויסד ארץ ויצר רוח־אדם בקרבו׃ </p>
<p id="v2"><sup><small>2</small></sup>  הנה אנכי שׂם את־ירושׁלם סף־רעל לכל־העמים סביב וגם על־יהודה יהיה במצור על־ירושׁלם׃ </p>
<p id="v3"><sup><small>3</small></sup>  והיה ביום־ההוא אשׂים את־ירושׁלם אבן מעמסה לכל־העמים כל־עמסיה שׂרוט ישׂרטו ונאספו עליה כל גויי הארץ׃ </p>
<p id="v4"><sup><small>4</small></sup>  ביום ההוא נאם־יהוה אכה כל־סוס בתמהון ורכבו בשׁגעון ועל־בית יהודה אפקח את־עיני וכל סוס העמים אכה בעורון׃ </p>
<p id="v5"><sup><small>5</small></sup>  ואמרו אלפי יהודה בלבם אמצה לי ישׁבי ירושׁלם ביהוה צבאות אלהיהם׃ </p>
<p id="v6"><sup><small>6</small></sup>  ביום ההוא אשׂים את־אלפי יהודה ככיור אשׁ בעצים וכלפיד אשׁ בעמיר ואכלו על־ימין ועל־שׂמאול את־כל־העמים סביב וישׁבה ירושׁלם עוד תחתיה בירושׁלם׃ </p>
<p id="v7"><sup><small>7</small></sup>  והושׁיע יהוה את־אהלי יהודה בראשׁנה למען לא־תגדל תפארת בית־דויד ותפארת ישׁב ירושׁלם על־יהודה׃ </p>
<p id="v8"><sup><small>8</small></sup>  ביום ההוא יגן יהוה בעד יושׁב ירושׁלם והיה הנכשׁל בהם ביום ההוא כדויד ובית דויד כאלהים כמלאך יהוה לפניהם׃ </p>
<p id="v9"><sup><small>9</small></sup>  והיה ביום ההוא אבקשׁ להשׁמיד את־כל־הגוים הבאים על־ירושׁלם׃ </p>
<p id="v10"><sup><small>10</small></sup>  ושׁפכתי על־בית דויד ועל יושׁב ירושׁלם רוח חן ותחנונים והביטו אלי את אשׁר־דקרו וספדו עליו כמספד על־היחיד והמר עליו כהמר על־הבכור׃ </p>
<p id="v11"><sup><small>11</small></sup>  ביום ההוא יגדל המספד בירושׁלם כמספד הדד־רמון בבקעת מגדון׃ </p>
<p id="v12"><sup><small>12</small></sup>  וספדה הארץ משׁפחות משׁפחות לבד משׁפחת בית־דויד לבד ונשׁיהם לבד משׁפחת בית־נתן לבד ונשׁיהם לבד׃ </p>
<p id="v13"><sup><small>13</small></sup>  משׁפחת בית־לוי לבד ונשׁיהם לבד משׁפחת השׁמעי לבד ונשׁיהם לבד׃ </p>
<p id="v14"><sup><small>14</small></sup>  כל המשׁפחות הנשׁארות משׁפחת משׁפחת לבד ונשׁיהם לבד׃ </p>
