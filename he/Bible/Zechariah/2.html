<!--
title: זכריה - פֶּרֶק 2
description: 
published: true
date: 2023-11-8T20:31:8Z
tags: bible, bible—zechariah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Zechariah/1">
          <span class="mdi mdi-arrow-left-drop-circle"></span><span class="pl-2">זכריה - פֶּרֶק 1</span>
        </a>
        </td>
        <td>
        <a href="/he/Bible/Zechariah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Zechariah/3">
          <span class="pr-2">זכריה - פֶּרֶק 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ואשׂא את־עיני וארא והנה ארבע קרנות׃ </p>
<p id="v2"><sup><small>2</small></sup>  ואמר אל־המלאך הדבר בי מה־אלה ויאמר אלי אלה הקרנות אשׁר זרו את־יהודה את־ישׂראל וירושׁלם׃ </p>
<p id="v3"><sup><small>3</small></sup>  ויראני יהוה ארבעה חרשׁים׃ </p>
<p id="v4"><sup><small>4</small></sup>  ואמר מה אלה באים לעשׂות ויאמר לאמר אלה הקרנות אשׁר־זרו את־יהודה כפי־אישׁ לא־נשׂא ראשׁו ויבאו אלה להחריד אתם לידות את־קרנות הגוים הנשׂאים קרן אל־ארץ יהודה לזרותה׃ </p>
<p id="v5"><sup><small>5</small></sup>  ואשׂא עיני וארא והנה־אישׁ ובידו חבל מדה׃ </p>
<p id="v6"><sup><small>6</small></sup>  ואמר אנה אתה הלך ויאמר אלי למד את־ירושׁלם לראות כמה־רחבה וכמה ארכה׃ </p>
<p id="v7"><sup><small>7</small></sup>  והנה המלאך הדבר בי יצא ומלאך אחר יצא לקראתו׃ </p>
<p id="v8"><sup><small>8</small></sup>  ויאמר אלו רץ דבר אל־הנער הלז לאמר פרזות תשׁב ירושׁלם מרב אדם ובהמה בתוכה׃ </p>
<p id="v9"><sup><small>9</small></sup>  ואני אהיה־לה נאם־יהוה חומת אשׁ סביב ולכבוד אהיה בתוכה׃ </p>
<p id="v10"><sup><small>10</small></sup>  הוי הוי ונסו מארץ צפון נאם־יהוה כי כארבע רוחות השׁמים פרשׂתי אתכם נאם־יהוה׃ </p>
<p id="v11"><sup><small>11</small></sup>  הוי ציון המלטי יושׁבת בת־בבל׃ </p>
<p id="v12"><sup><small>12</small></sup>  כי כה אמר יהוה צבאות אחר כבוד שׁלחני אל־הגוים השׁללים אתכם כי הנגע בכם נגע בבבת עינו׃ </p>
<p id="v13"><sup><small>13</small></sup>  כי הנני מניף את־ידי עליהם והיו שׁלל לעבדיהם וידעתם כי־יהוה צבאות שׁלחני׃ </p>
<p id="v14"><sup><small>14</small></sup>  רני ושׂמחי בת־ציון כי הנני־בא ושׁכנתי בתוכך נאם־יהוה׃ </p>
<p id="v15"><sup><small>15</small></sup>  ונלוו גוים רבים אל־יהוה ביום ההוא והיו לי לעם ושׁכנתי בתוכך וידעת כי־יהוה צבאות שׁלחני אליך׃ </p>
<p id="v16"><sup><small>16</small></sup>  ונחל יהוה את־יהודה חלקו על אדמת הקדשׁ ובחר עוד בירושׁלם׃ </p>
<p id="v17"><sup><small>17</small></sup>  הס כל־בשׂר מפני יהוה כי נעור ממעון קדשׁו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Zechariah/1">
          <span class="mdi mdi-arrow-left-drop-circle"></span><span class="pl-2">זכריה - פֶּרֶק 1</span>
        </a>
        </td>
        <td>
        <a href="/he/Bible/Zechariah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Zechariah/3">
          <span class="pr-2">זכריה - פֶּרֶק 3</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
