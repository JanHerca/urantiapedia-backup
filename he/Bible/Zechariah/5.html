<!--
title: זכריה - פֶּרֶק 5
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Zechariah/4">זכריה - פֶּרֶק 4</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Zechariah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Zechariah/6">זכריה - פֶּרֶק 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואשׁוב ואשׂא עיני ואראה והנה מגלה עפה׃ </p>
<p id="v2"><sup><small>2</small></sup>  ויאמר אלי מה אתה ראה ואמר אני ראה מגלה עפה ארכה עשׂרים באמה ורחבה עשׂר באמה׃ </p>
<p id="v3"><sup><small>3</small></sup>  ויאמר אלי זאת האלה היוצאת על־פני כל־הארץ כי כל־הגנב מזה כמוה נקה וכל־הנשׁבע מזה כמוה נקה׃ </p>
<p id="v4"><sup><small>4</small></sup>  הוצאתיה נאם יהוה צבאות ובאה אל־בית הגנב ואל־בית הנשׁבע בשׁמי לשׁקר ולנה בתוך ביתו וכלתו ואת־עציו ואת־אבניו׃ </p>
<p id="v5"><sup><small>5</small></sup>  ויצא המלאך הדבר בי ויאמר אלי שׂא נא עיניך וראה מה היוצאת הזאת׃ </p>
<p id="v6"><sup><small>6</small></sup>  ואמר מה־היא ויאמר זאת האיפה היוצאת ויאמר זאת עינם בכל־הארץ׃ </p>
<p id="v7"><sup><small>7</small></sup>  והנה ככר עפרת נשׂאת וזאת אשׁה אחת יושׁבת בתוך האיפה׃ </p>
<p id="v8"><sup><small>8</small></sup>  ויאמר זאת הרשׁעה וישׁלך אתה אל־תוך האיפה וישׁלך את־אבן העפרת אל־פיה׃ </p>
<p id="v9"><sup><small>9</small></sup>  ואשׂא עיני וארא והנה שׁתים נשׁים יוצאות ורוח בכנפיהם ולהנה כנפים ככנפי החסידה ותשׂאנה את־האיפה בין הארץ ובין השׁמים׃ </p>
<p id="v10"><sup><small>10</small></sup>  ואמר אל־המלאך הדבר בי אנה המה מולכות את־האיפה׃ </p>
<p id="v11"><sup><small>11</small></sup>  ויאמר אלי לבנות־לה בית בארץ שׁנער והוכן והניחה שׁם על־מכנתה׃ </p>
