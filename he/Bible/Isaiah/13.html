<!--
title: ישעיה - פֶּרֶק 13
description: 
published: true
date: 2022-10-6T10:37:18Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/12">ישעיה - פֶּרֶק 12</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/14">ישעיה - פֶּרֶק 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  משׂא בבל אשׁר חזה ישׁעיהו בן־אמוץ׃ </p>
<p id="v2"><sup><small>2</small></sup>  על הר־נשׁפה שׂאו־נס הרימו קול להם הניפו יד ויבאו פתחי נדיבים׃ </p>
<p id="v3"><sup><small>3</small></sup>  אני צויתי למקדשׁי גם קראתי גבורי לאפי עליזי גאותי׃ </p>
<p id="v4"><sup><small>4</small></sup>  קול המון בהרים דמות עם־רב קול שׁאון ממלכות גוים נאספים יהוה צבאות מפקד צבא מלחמה׃ </p>
<p id="v5"><sup><small>5</small></sup>  באים מארץ מרחק מקצה השׁמים יהוה וכלי זעמו לחבל כל־הארץ׃ </p>
<p id="v6"><sup><small>6</small></sup>  הילילו כי קרוב יום יהוה כשׁד משׁדי יבוא׃ </p>
<p id="v7"><sup><small>7</small></sup>  על־כן כל־ידים תרפינה וכל־לבב אנושׁ ימס׃ </p>
<p id="v8"><sup><small>8</small></sup>  ונבהלו צירים וחבלים יאחזון כיולדה יחילון אישׁ אל־רעהו יתמהו פני להבים פניהם׃ </p>
<p id="v9"><sup><small>9</small></sup>  הנה יום־יהוה בא אכזרי ועברה וחרון אף לשׂום הארץ לשׁמה וחטאיה ישׁמיד ממנה׃ </p>
<p id="v10"><sup><small>10</small></sup>  כי־כוכבי השׁמים וכסיליהם לא יהלו אורם חשׁך השׁמשׁ בצאתו וירח לא־יגיה אורו׃ </p>
<p id="v11"><sup><small>11</small></sup>  ופקדתי על־תבל רעה ועל־רשׁעים עונם והשׁבתי גאון זדים וגאות עריצים אשׁפיל׃ </p>
<p id="v12"><sup><small>12</small></sup>  אוקיר אנושׁ מפז ואדם מכתם אופיר׃ </p>
<p id="v13"><sup><small>13</small></sup>  על־כן שׁמים ארגיז ותרעשׁ הארץ ממקומה בעברת יהוה צבאות וביום חרון אפו׃ </p>
<p id="v14"><sup><small>14</small></sup>  והיה כצבי מדח וכצאן ואין מקבץ אישׁ אל־עמו יפנו ואישׁ אל־ארצו ינוסו׃ </p>
<p id="v15"><sup><small>15</small></sup>  כל־הנמצא ידקר וכל־הנספה יפול בחרב׃ </p>
<p id="v16"><sup><small>16</small></sup>  ועלליהם ירטשׁו לעיניהם ישׁסו בתיהם ונשׁיהם תשׁגלנה׃ </p>
<p id="v17"><sup><small>17</small></sup>  הנני מעיר עליהם את־מדי אשׁר־כסף לא יחשׁבו וזהב לא יחפצו־בו׃ </p>
<p id="v18"><sup><small>18</small></sup>  וקשׁתות נערים תרטשׁנה ופרי־בטן לא ירחמו על־בנים לא־תחוס עינם׃ </p>
<p id="v19"><sup><small>19</small></sup>  והיתה בבל צבי ממלכות תפארת גאון כשׂדים כמהפכת אלהים את־סדם ואת־עמרה׃ </p>
<p id="v20"><sup><small>20</small></sup>  לא־תשׁב לנצח ולא תשׁכן עד־דור ודור ולא־יהל שׁם ערבי ורעים לא־ירבצו שׁם׃ </p>
<p id="v21"><sup><small>21</small></sup>  ורבצו־שׁם ציים ומלאו בתיהם אחים ושׁכנו שׁם בנות יענה ושׂעירים ירקדו־שׁם׃ </p>
<p id="v22"><sup><small>22</small></sup>  וענה איים באלמנותיו ותנים בהיכלי ענג וקרוב לבוא עתה וימיה לא ימשׁכו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/12">ישעיה - פֶּרֶק 12</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/14">ישעיה - פֶּרֶק 14</a></td>
      </tr>
    </tbody>
  </table>
</figure>
