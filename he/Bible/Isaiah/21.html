<!--
title: ישעיה - פֶּרֶק 21
description: 
published: true
date: 2023-11-8T20:31:8Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Isaiah/20">
          <span class="mdi mdi-arrow-left-drop-circle"></span><span class="pl-2">ישעיה - פֶּרֶק 20</span>
        </a>
        </td>
        <td>
        <a href="/he/Bible/Isaiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Isaiah/22">
          <span class="pr-2">ישעיה - פֶּרֶק 22</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  משׂא מדבר־ים כסופות בנגב לחלף ממדבר בא מארץ נוראה׃ </p>
<p id="v2"><sup><small>2</small></sup>  חזות קשׁה הגד־לי הבוגד בוגד והשׁודד שׁודד עלי עילם צורי מדי כל־אנחתה השׁבתי׃ </p>
<p id="v3"><sup><small>3</small></sup>  על־כן מלאו מתני חלחלה צירים אחזוני כצירי יולדה נעויתי משׁמע נבהלתי מראות׃ </p>
<p id="v4"><sup><small>4</small></sup>  תעה לבבי פלצות בעתתני את נשׁף חשׁקי שׂם לי לחרדה׃ </p>
<p id="v5"><sup><small>5</small></sup>  ערך השׁלחן צפה הצפית אכול שׁתה קומו השׂרים משׁחו מגן׃ </p>
<p id="v6"><sup><small>6</small></sup>  כי כה אמר אלי אדני לך העמד המצפה אשׁר יראה יגיד׃ </p>
<p id="v7"><sup><small>7</small></sup>  וראה רכב צמד פרשׁים רכב חמור רכב גמל והקשׁיב קשׁב רב־קשׁב׃ </p>
<p id="v8"><sup><small>8</small></sup>  ויקרא אריה על־מצפה אדני אנכי עמד תמיד יומם ועל־משׁמרתי אנכי נצב כל־הלילות׃ </p>
<p id="v9"><sup><small>9</small></sup>  והנה־זה בא רכב אישׁ צמד פרשׁים ויען ויאמר נפלה נפלה בבל וכל־פסילי אלהיה שׁבר לארץ׃ </p>
<p id="v10"><sup><small>10</small></sup>  מדשׁתי ובן־גרני אשׁר שׁמעתי מאת יהוה צבאות אלהי ישׂראל הגדתי לכם׃ </p>
<p id="v11"><sup><small>11</small></sup>  משׂא דומה אלי קרא משׂעיר שׁמר מה־מלילה שׁמר מה־מליל׃ </p>
<p id="v12"><sup><small>12</small></sup>  אמר שׁמר אתה בקר וגם־לילה אם־תבעיון בעיו שׁבו אתיו׃ </p>
<p id="v13"><sup><small>13</small></sup>  משׂא בערב ביער בערב תלינו ארחות דדנים׃ </p>
<p id="v14"><sup><small>14</small></sup>  לקראת צמא התיו מים ישׁבי ארץ תימא בלחמו קדמו נדד׃ </p>
<p id="v15"><sup><small>15</small></sup>  כי־מפני חרבות נדדו מפני חרב נטושׁה ומפני קשׁת דרוכה ומפני כבד מלחמה׃ </p>
<p id="v16"><sup><small>16</small></sup>  כי־כה אמר אדני אלי בעוד שׁנה כשׁני שׂכיר וכלה כל־כבוד קדר׃ </p>
<p id="v17"><sup><small>17</small></sup>  ושׁאר מספר־קשׁת גבורי בני־קדר ימעטו כי יהוה אלהי־ישׂראל דבר׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Isaiah/20">
          <span class="mdi mdi-arrow-left-drop-circle"></span><span class="pl-2">ישעיה - פֶּרֶק 20</span>
        </a>
        </td>
        <td>
        <a href="/he/Bible/Isaiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Isaiah/22">
          <span class="pr-2">ישעיה - פֶּרֶק 22</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
