<!--
title: ישעיה - פֶּרֶק 28
description: 
published: true
date: 2022-10-6T10:37:18Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/27">ישעיה - פֶּרֶק 27</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/29">ישעיה - פֶּרֶק 29</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הוי עטרת גאות שׁכרי אפרים וציץ נבל צבי תפארתו אשׁר על־ראשׁ גיא־שׁמנים הלומי יין׃ </p>
<p id="v2"><sup><small>2</small></sup>  הנה חזק ואמץ לאדני כזרם ברד שׂער קטב כזרם מים כבירים שׁטפים הניח לארץ ביד׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  ברגלים תרמסנה עטרת גאות שׁכורי אפרים׃ </p>
<p id="v4"><sup><small>4</small></sup>  והיתה ציצת נבל צבי תפארתו אשׁר על־ראשׁ גיא שׁמנים כבכורה בטרם קיץ אשׁר יראה הראה אותה בעודה בכפו יבלענה׃ </p>
<p id="v5"><sup><small>5</small></sup>  ביום ההוא יהיה יהוה צבאות לעטרת צבי ולצפירת תפארה לשׁאר עמו׃ </p>
<p id="v6"><sup><small>6</small></sup>  ולרוח משׁפט ליושׁב על־המשׁפט ולגבורה משׁיבי מלחמה שׁערה׃ </p>
<p id="v7"><sup><small>7</small></sup>  וגם־אלה ביין שׁגו ובשׁכר תעו כהן ונביא שׁגו בשׁכר נבלעו מן־היין תעו מן־השׁכר שׁגו בראה פקו פליליה׃ </p>
<p id="v8"><sup><small>8</small></sup>  כי כל־שׁלחנות מלאו קיא צאה בלי מקום׃ </p>
<p id="v9"><sup><small>9</small></sup>  את־מי יורה דעה ואת־מי יבין שׁמועה גמולי מחלב עתיקי משׁדים׃ </p>
<p id="v10"><sup><small>10</small></sup>  כי צו לצו צו לצו קו לקו קו לקו זעיר שׁם זעיר שׁם׃ </p>
<p id="v11"><sup><small>11</small></sup>  כי בלעגי שׂפה ובלשׁון אחרת ידבר אל־העם הזה׃ </p>
<p id="v12"><sup><small>12</small></sup>  אשׁר אמר אליהם זאת המנוחה הניחו לעיף וזאת המרגעה ולא אבוא שׁמוע׃ </p>
<p id="v13"><sup><small>13</small></sup>  והיה להם דבר־יהוה צו לצו צו לצו קו לקו קו לקו זעיר שׁם זעיר שׁם למען ילכו וכשׁלו אחור ונשׁברו ונוקשׁו ונלכדו׃ </p>
<p id="v14"><sup><small>14</small></sup>  לכן שׁמעו דבר־יהוה אנשׁי לצון משׁלי העם הזה אשׁר בירושׁלם׃ </p>
<p id="v15"><sup><small>15</small></sup>  כי אמרתם כרתנו ברית את־מות ועם־שׁאול עשׂינו חזה שׁיט שׁוטף כי־עבר לא יבואנו כי שׂמנו כזב מחסנו ובשׁקר נסתרנו׃ </p>
<p id="v16"><sup><small>16</small></sup>  לכן כה אמר אדני יהוה הנני יסד בציון אבן אבן בחן פנת יקרת מוסד מוסד המאמין לא יחישׁ׃ </p>
<p id="v17"><sup><small>17</small></sup>  ושׂמתי משׁפט לקו וצדקה למשׁקלת ויעה ברד מחסה כזב וסתר מים ישׁטפו׃ <sup id="cite2"><a href="#fn2">[2]</a></sup></p>
<p id="v18"><sup><small>18</small></sup>  וכפר בריתכם את־מות וחזותכם את־שׁאול לא תקום שׁוט שׁוטף כי יעבר והייתם לו למרמס׃ </p>
<p id="v19"><sup><small>19</small></sup>  מדי עברו יקח אתכם כי־בבקר בבקר יעבר ביום ובלילה והיה רק־זועה הבין שׁמועה׃ </p>
<p id="v20"><sup><small>20</small></sup>  כי־קצר המצע מהשׂתרע והמסכה צרה כהתכנס׃ </p>
<p id="v21"><sup><small>21</small></sup>  כי כהר־פרצים יקום יהוה כעמק בגבעון ירגז לעשׂות מעשׂהו זר מעשׂהו ולעבד עבדתו נכריה עבדתו׃ </p>
<p id="v22"><sup><small>22</small></sup>  ועתה אל־תתלוצצו פן־יחזקו מוסריכם כי־כלה ונחרצה שׁמעתי מאת אדני יהוה צבאות על־כל־הארץ׃ </p>
<p id="v23"><sup><small>23</small></sup>  האזינו ושׁמעו קולי הקשׁיבו ושׁמעו אמרתי׃ </p>
<p id="v24"><sup><small>24</small></sup>  הכל היום יחרשׁ החרשׁ לזרע יפתח וישׂדד אדמתו׃ </p>
<p id="v25"><sup><small>25</small></sup>  הלוא אם־שׁוה פניה והפיץ קצח וכמן יזרק ושׂם חטה שׂורה ושׂערה נסמן וכסמת גבלתו׃ </p>
<p id="v26"><sup><small>26</small></sup>  ויסרו למשׁפט אלהיו יורנו׃ </p>
<p id="v27"><sup><small>27</small></sup>  כי לא בחרוץ יודשׁ קצח ואופן עגלה על־כמן יוסב כי במטה יחבט קצח וכמן בשׁבט׃ </p>
<p id="v28"><sup><small>28</small></sup>  לחם יודק כי לא לנצח אדושׁ ידושׁנו והמם גלגל עגלתו ופרשׁיו לא־ידקנו׃ </p>
<p id="v29"><sup><small>29</small></sup>  גם־זאת מעם יהוה צבאות יצאה הפליא עצה הגדיל תושׁיה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/27">ישעיה - פֶּרֶק 27</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/29">ישעיה - פֶּרֶק 29</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 28:2 <i>השתוללות אלוהים בסערות</i>: <a href="/he/The_Urantia_Book/4#p5_3">או 4:5.3</a>. </li>
  <li id="fn2"><a href="#cite2">↑</a> 28:17 <i>שיפוט אני מניח לקו</i>: <a href="/he/The_Urantia_Book/97#p5_2">או 97:5.2</a>. </li>
</ol>
</div>
