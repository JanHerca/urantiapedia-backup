<!--
title: ישעיה - פֶּרֶק 47
description: 
published: true
date: 2022-10-6T10:37:18Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/46">ישעיה - פֶּרֶק 46</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/48">ישעיה - פֶּרֶק 48</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  רדי ושׁבי על־עפר בתולת בת־בבל שׁבי־לארץ אין־כסא בת־כשׂדים כי לא תוסיפי יקראו־לך רכה וענגה׃ </p>
<p id="v2"><sup><small>2</small></sup>  קחי רחים וטחני קמח גלי צמתך חשׂפי־שׁבל גלי־שׁוק עברי נהרות׃ </p>
<p id="v3"><sup><small>3</small></sup>  תגל ערותך גם תראה חרפתך נקם אקח ולא אפגע אדם׃ </p>
<p id="v4"><sup><small>4</small></sup>  גאלנו יהוה צבאות שׁמו קדושׁ ישׂראל׃ </p>
<p id="v5"><sup><small>5</small></sup>  שׁבי דומם ובאי בחשׁך בת־כשׂדים כי לא תוסיפי יקראו־לך גברת ממלכות׃ </p>
<p id="v6"><sup><small>6</small></sup>  קצפתי על־עמי חללתי נחלתי ואתנם בידך לא־שׂמת להם רחמים על־זקן הכבדת עלך מאד׃ </p>
<p id="v7"><sup><small>7</small></sup>  ותאמרי לעולם אהיה גברת עד לא־שׂמת אלה על־לבך לא זכרת אחריתה׃ </p>
<p id="v8"><sup><small>8</small></sup>  ועתה שׁמעי־זאת עדינה היושׁבת לבטח האמרה בלבבה אני ואפסי עוד לא אשׁב אלמנה ולא אדע שׁכול׃ </p>
<p id="v9"><sup><small>9</small></sup>  ותבאנה לך שׁתי־אלה רגע ביום אחד שׁכול ואלמן כתמם באו עליך ברב כשׁפיך בעצמת חבריך מאד׃ </p>
<p id="v10"><sup><small>10</small></sup>  ותבטחי ברעתך אמרת אין ראני חכמתך ודעתך היא שׁובבתך ותאמרי בלבך אני ואפסי עוד׃ </p>
<p id="v11"><sup><small>11</small></sup>  ובא עליך רעה לא תדעי שׁחרה ותפל עליך הוה לא תוכלי כפרה ותבא עליך פתאם שׁואה לא תדעי׃ </p>
<p id="v12"><sup><small>12</small></sup>  עמדי־נא בחבריך וברב כשׁפיך באשׁר יגעת מנעוריך אולי תוכלי הועיל אולי תערוצי׃ </p>
<p id="v13"><sup><small>13</small></sup>  נלאית ברב עצתיך יעמדו־נא ויושׁיעך הברו שׁמים החזים בכוכבים מודיעם לחדשׁים מאשׁר יבאו עליך׃ <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  הנה היו כקשׁ אשׁ שׂרפתם לא־יצילו את־נפשׁם מיד להבה אין־גחלת לחמם אור לשׁבת נגדו׃ </p>
<p id="v15"><sup><small>15</small></sup>  כן היו־לך אשׁר יגעת סחריך מנעוריך אישׁ לעברו תעו אין מושׁיעך׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/46">ישעיה - פֶּרֶק 46</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/48">ישעיה - פֶּרֶק 48</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 47:13 <i>אסטרולוגיה</i>: <a href="/he/The_Urantia_Book/90#p2_5">או 90:2.5</a>. </li>
</ol>
</div>
