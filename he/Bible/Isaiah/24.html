<!--
title: ישעיה - פֶּרֶק 24
description: 
published: true
date: 2023-11-8T20:31:8Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Isaiah/23">
          <span class="mdi mdi-arrow-left-drop-circle"></span><span class="pl-2">ישעיה - פֶּרֶק 23</span>
        </a>
        </td>
        <td>
        <a href="/he/Bible/Isaiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Isaiah/25">
          <span class="pr-2">ישעיה - פֶּרֶק 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  הנה יהוה בוקק הארץ ובולקה ועוה פניה והפיץ ישׁביה׃ </p>
<p id="v2"><sup><small>2</small></sup>  והיה כעם ככהן כעבד כאדניו כשׁפחה כגברתה כקונה כמוכר כמלוה כלוה כנשׁה כאשׁר נשׁא בו׃ </p>
<p id="v3"><sup><small>3</small></sup>  הבוק תבוק הארץ והבוז תבוז כי יהוה דבר את־הדבר הזה׃ </p>
<p id="v4"><sup><small>4</small></sup>  אבלה נבלה הארץ אמללה נבלה תבל אמללו מרום עם־הארץ׃ </p>
<p id="v5"><sup><small>5</small></sup>  והארץ חנפה תחת ישׁביה כי־עברו תורת חלפו חק הפרו ברית עולם׃ </p>
<p id="v6"><sup><small>6</small></sup>  על־כן אלה אכלה ארץ ויאשׁמו ישׁבי בה על־כן חרו ישׁבי ארץ ונשׁאר אנושׁ מזער׃ </p>
<p id="v7"><sup><small>7</small></sup>  אבל תירושׁ אמללה־גפן נאנחו כל־שׂמחי־לב׃ </p>
<p id="v8"><sup><small>8</small></sup>  שׁבת משׂושׂ תפים חדל שׁאון עליזים שׁבת משׂושׂ כנור׃ </p>
<p id="v9"><sup><small>9</small></sup>  בשׁיר לא ישׁתו־יין ימר שׁכר לשׁתיו׃ </p>
<p id="v10"><sup><small>10</small></sup>  נשׁברה קרית־תהו סגר כל־בית מבוא׃ </p>
<p id="v11"><sup><small>11</small></sup>  צוחה על־היין בחוצות ערבה כל־שׂמחה גלה משׂושׂ הארץ׃ </p>
<p id="v12"><sup><small>12</small></sup>  נשׁאר בעיר שׁמה ושׁאיה יכת־שׁער׃ </p>
<p id="v13"><sup><small>13</small></sup>  כי כה יהיה בקרב הארץ בתוך העמים כנקף זית כעוללת אם־כלה בציר׃ </p>
<p id="v14"><sup><small>14</small></sup>  המה ישׂאו קולם ירנו בגאון יהוה צהלו מים׃ </p>
<p id="v15"><sup><small>15</small></sup>  על־כן בארים כבדו יהוה באיי הים שׁם יהוה אלהי ישׂראל׃ </p>
<p id="v16"><sup><small>16</small></sup>  מכנף הארץ זמרת שׁמענו צבי לצדיק ואמר רזי־לי רזי־לי אוי לי בגדים בגדו ובגד בוגדים בגדו׃ </p>
<p id="v17"><sup><small>17</small></sup>  פחד ופחת ופח עליך יושׁב הארץ׃ </p>
<p id="v18"><sup><small>18</small></sup>  והיה הנס מקול הפחד יפל אל־הפחת והעולה מתוך הפחת ילכד בפח כי־ארבות ממרום נפתחו וירעשׁו מוסדי ארץ׃ </p>
<p id="v19"><sup><small>19</small></sup>  רעה התרעעה הארץ פור התפוררה ארץ מוט התמוטטה ארץ׃ </p>
<p id="v20"><sup><small>20</small></sup>  נוע תנוע ארץ כשׁכור והתנודדה כמלונה וכבד עליה פשׁעה ונפלה ולא־תסיף קום׃ </p>
<p id="v21"><sup><small>21</small></sup>  והיה ביום ההוא יפקד יהוה על־צבא המרום במרום ועל־מלכי האדמה על־האדמה׃ </p>
<p id="v22"><sup><small>22</small></sup>  ואספו אספה אסיר על־בור וסגרו על־מסגר ומרב ימים יפקדו׃ </p>
<p id="v23"><sup><small>23</small></sup>  וחפרה הלבנה ובושׁה החמה כי־מלך יהוה צבאות בהר ציון ובירושׁלם ונגד זקניו כבוד׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Isaiah/23">
          <span class="mdi mdi-arrow-left-drop-circle"></span><span class="pl-2">ישעיה - פֶּרֶק 23</span>
        </a>
        </td>
        <td>
        <a href="/he/Bible/Isaiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Isaiah/25">
          <span class="pr-2">ישעיה - פֶּרֶק 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
