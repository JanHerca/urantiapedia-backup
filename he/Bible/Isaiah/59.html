<!--
title: ישעיה - פֶּרֶק 59
description: 
published: true
date: 2022-10-6T10:37:18Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/58">ישעיה - פֶּרֶק 58</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/60">ישעיה - פֶּרֶק 60</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הן לא־קצרה יד־יהוה מהושׁיע ולא־כבדה אזנו משׁמוע׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  כי אם־עונתיכם היו מבדלים בינכם לבין אלהיכם וחטאותיכם הסתירו פנים מכם משׁמוע׃ </p>
<p id="v3"><sup><small>3</small></sup>  כי כפיכם נגאלו בדם ואצבעותיכם בעון שׂפתותיכם דברו־שׁקר לשׁונכם עולה תהגה׃ </p>
<p id="v4"><sup><small>4</small></sup>  אין־קרא בצדק ואין נשׁפט באמונה בטוח על־תהו ודבר־שׁוא הרו עמל והוליד און׃ </p>
<p id="v5"><sup><small>5</small></sup>  ביצי צפעוני בקעו וקורי עכבישׁ יארגו האכל מביציהם ימות והזורה תבקע אפעה׃ </p>
<p id="v6"><sup><small>6</small></sup>  קוריהם לא־יהיו לבגד ולא יתכסו במעשׂיהם מעשׂיהם מעשׂי־און ופעל חמס בכפיהם׃ </p>
<p id="v7"><sup><small>7</small></sup>  רגליהם לרע ירצו וימהרו לשׁפך דם נקי מחשׁבותיהם מחשׁבות און שׁד ושׁבר במסלותם׃ </p>
<p id="v8"><sup><small>8</small></sup>  דרך שׁלום לא ידעו ואין משׁפט במעגלותם נתיבותיהם עקשׁו להם כל דרך בה לא ידע שׁלום׃ </p>
<p id="v9"><sup><small>9</small></sup>  על־כן רחק משׁפט ממנו ולא תשׂיגנו צדקה נקוה לאור והנה־חשׁך לנגהות באפלות נהלך׃ </p>
<p id="v10"><sup><small>10</small></sup>  נגשׁשׁה כעורים קיר וכאין עינים נגשׁשׁה כשׁלנו בצהרים כנשׁף באשׁמנים כמתים׃ </p>
<p id="v11"><sup><small>11</small></sup>  נהמה כדבים כלנו וכיונים הגה נהגה נקוה למשׁפט ואין לישׁועה רחקה ממנו׃ </p>
<p id="v12"><sup><small>12</small></sup>  כי־רבו פשׁעינו נגדך וחטאותינו ענתה בנו כי־פשׁעינו אתנו ועונתינו ידענום׃ </p>
<p id="v13"><sup><small>13</small></sup>  פשׁע וכחשׁ ביהוה ונסוג מאחר אלהינו דבר־עשׁק וסרה הרו והגו מלב דברי־שׁקר׃ </p>
<p id="v14"><sup><small>14</small></sup>  והסג אחור משׁפט וצדקה מרחוק תעמד כי־כשׁלה ברחוב אמת ונכחה לא־תוכל לבוא׃ </p>
<p id="v15"><sup><small>15</small></sup>  ותהי האמת נעדרת וסר מרע משׁתולל וירא יהוה וירע בעיניו כי־אין משׁפט׃ </p>
<p id="v16"><sup><small>16</small></sup>  וירא כי־אין אישׁ וישׁתומם כי אין מפגיע ותושׁע לו זרעו וצדקתו היא סמכתהו׃ </p>
<p id="v17"><sup><small>17</small></sup>  וילבשׁ צדקה כשׁרין וכובע ישׁועה בראשׁו וילבשׁ בגדי נקם תלבשׁת ויעט כמעיל קנאה׃ </p>
<p id="v18"><sup><small>18</small></sup>  כעל גמלות כעל ישׁלם חמה לצריו גמול לאיביו לאיים גמול ישׁלם׃ </p>
<p id="v19"><sup><small>19</small></sup>  וייראו ממערב את־שׁם יהוה וממזרח־שׁמשׁ את־כבודו כי־יבוא כנהר צר רוח יהוה נססה בו׃ <sup id="cite2"><a href="#fn2">[2]</a></sup></p>
<p id="v20"><sup><small>20</small></sup>  ובא לציון גואל ולשׁבי פשׁע ביעקב נאם יהוה׃ </p>
<p id="v21"><sup><small>21</small></sup>  ואני זאת בריתי אותם אמר יהוה רוחי אשׁר עליך ודברי אשׁר־שׂמתי בפיך לא־ימושׁו מפיך ומפי זרעך ומפי זרע זרעך אמר יהוה מעתה ועד־עולם׃ <sup id="cite3"><a href="#fn3">[3]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/58">ישעיה - פֶּרֶק 58</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/60">ישעיה - פֶּרֶק 60</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 59:1 <i>יד האדון לא קצרה</i>: <a href="/he/The_Urantia_Book/97#p7_9">או 97:7.9</a>. </li>
  <li id="fn2"><a href="#cite2">↑</a> 59:19 <i>חלק 2: רוח מגן על התקפות</i>: <a href="/he/The_Urantia_Book/97#p7_12">או 97:7.12</a>. </li>
  <li id="fn3"><a href="#cite3">↑</a> 59:21 <i>רוח באדם (רוח הקודש)</i>: <a href="/he/The_Urantia_Book/103#p1_6">או 103:1.6</a>.  <i>רוח אלוהים (רוח הקודש)</i>: <a href="/he/The_Urantia_Book/8#p5_3">או 8:5.3</a>.  <i>רוח הקודש</i>: <a href="/he/The_Urantia_Book/34#p4_1">או 34:4.1</a>.  <i>רוח אלוהים (רוח הקודש)</i>: <a href="/he/The_Urantia_Book/8#p5_5">או 8:5.5</a>. </li>
</ol>
</div>
