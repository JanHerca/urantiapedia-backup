<!--
title: ישעיה - פֶּרֶק 10
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Isaiah/9">ישעיה - פֶּרֶק 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Isaiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Isaiah/11">ישעיה - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הוי החקקים חקקי־און ומכתבים עמל כתבו׃ </p>
<p id="v2"><sup><small>2</small></sup>  להטות מדין דלים ולגזל משׁפט עניי עמי להיות אלמנות שׁללם ואת־יתומים יבזו׃ </p>
<p id="v3"><sup><small>3</small></sup>  ומה־תעשׂו ליום פקדה ולשׁואה ממרחק תבוא על־מי תנוסו לעזרה ואנה תעזבו כבודכם׃ </p>
<p id="v4"><sup><small>4</small></sup>  בלתי כרע תחת אסיר ותחת הרוגים יפלו בכל־זאת לא־שׁב אפו ועוד ידו נטויה׃ </p>
<p id="v5"><sup><small>5</small></sup>  הוי אשׁור שׁבט אפי ומטה־הוא בידם זעמי׃ </p>
<p id="v6"><sup><small>6</small></sup>  בגוי חנף אשׁלחנו ועל־עם עברתי אצונו לשׁלל שׁלל ולבז בז ולשׂימו מרמס כחמר חוצות׃ </p>
<p id="v7"><sup><small>7</small></sup>  והוא לא־כן ידמה ולבבו לא־כן יחשׁב כי להשׁמיד בלבבו ולהכרית גוים לא מעט׃ </p>
<p id="v8"><sup><small>8</small></sup>  כי יאמר הלא שׂרי יחדו מלכים׃ </p>
<p id="v9"><sup><small>9</small></sup>  הלא ככרכמישׁ כלנו אם־לא כארפד חמת אם־לא כדמשׂק שׁמרון׃ </p>
<p id="v10"><sup><small>10</small></sup>  כאשׁר מצאה ידי לממלכת האליל ופסיליהם מירושׁלם ומשׁמרון׃ </p>
<p id="v11"><sup><small>11</small></sup>  הלא כאשׁר עשׂיתי לשׁמרון ולאליליה כן אעשׂה לירושׁלם ולעצביה׃ </p>
<p id="v12"><sup><small>12</small></sup>  והיה כי־יבצע אדני את־כל־מעשׂהו בהר ציון ובירושׁלם אפקד על־פרי־גדל לבב מלך־אשׁור ועל־תפארת רום עיניו׃ </p>
<p id="v13"><sup><small>13</small></sup>  כי אמר בכח ידי עשׂיתי ובחכמתי כי נבנותי ואסיר גבולת עמים ועתידתיהם שׁושׂתי ואוריד כאביר יושׁבים׃ </p>
<p id="v14"><sup><small>14</small></sup>  ותמצא כקן ידי לחיל העמים וכאסף ביצים עזבות כל־הארץ אני אספתי ולא היה נדד כנף ופצה פה ומצפצף׃ </p>
<p id="v15"><sup><small>15</small></sup>  היתפאר הגרזן על החצב בו אם־יתגדל המשׂור על־מניפו כהניף שׁבט ואת־מרימיו כהרים מטה לא־עץ׃ </p>
<p id="v16"><sup><small>16</small></sup>  לכן ישׁלח האדון יהוה צבאות במשׁמניו רזון ותחת כבדו יקד יקד כיקוד אשׁ׃ </p>
<p id="v17"><sup><small>17</small></sup>  והיה אור־ישׂראל לאשׁ וקדושׁו ללהבה ובערה ואכלה שׁיתו ושׁמירו ביום אחד׃ </p>
<p id="v18"><sup><small>18</small></sup>  וכבוד יערו וכרמלו מנפשׁ ועד־בשׂר יכלה והיה כמסס נסס׃ </p>
<p id="v19"><sup><small>19</small></sup>  ושׁאר עץ יערו מספר יהיו ונער יכתבם׃ </p>
<p id="v20"><sup><small>20</small></sup>  והיה ביום ההוא לא־יוסיף עוד שׁאר ישׂראל ופליטת בית־יעקב להשׁען על־מכהו ונשׁען על־יהוה קדושׁ ישׂראל באמת׃ <sup id="cite1"><a href="#fn1">[1]</a></sup></p>
<p id="v21"><sup><small>21</small></sup>  שׁאר ישׁוב שׁאר יעקב אל־אל גבור׃ </p>
<p id="v22"><sup><small>22</small></sup>  כי אם־יהיה עמך ישׂראל כחול הים שׁאר ישׁוב בו כליון חרוץ שׁוטף צדקה׃ </p>
<p id="v23"><sup><small>23</small></sup>  כי כלה ונחרצה אדני יהוה צבאות עשׂה בקרב כל־הארץ׃ </p>
<p id="v24"><sup><small>24</small></sup>  לכן כה־אמר אדני יהוה צבאות אל־תירא עמי ישׁב ציון מאשׁור בשׁבט יככה ומטהו ישׂא־עליך בדרך מצרים׃ </p>
<p id="v25"><sup><small>25</small></sup>  כי־עוד מעט מזער וכלה זעם ואפי על־תבליתם׃ </p>
<p id="v26"><sup><small>26</small></sup>  ועורר עליו יהוה צבאות שׁוט כמכת מדין בצור עורב ומטהו על־הים ונשׂאו בדרך מצרים׃ </p>
<p id="v27"><sup><small>27</small></sup>  והיה ביום ההוא יסור סבלו מעל שׁכמך ועלו מעל צוארך וחבל על מפני־שׁמן׃ </p>
<p id="v28"><sup><small>28</small></sup>  בא על־עית עבר במגרון למכמשׂ יפקיד כליו׃ </p>
<p id="v29"><sup><small>29</small></sup>  עברו מעברה גבע מלון לנו חרדה הרמה גבעת שׁאול נסה׃ </p>
<p id="v30"><sup><small>30</small></sup>  צהלי קולך בת־גלים הקשׁיבי לישׁה עניה ענתות׃ </p>
<p id="v31"><sup><small>31</small></sup>  נדדה מדמנה ישׁבי הגבים העיזו׃ </p>
<p id="v32"><sup><small>32</small></sup>  עוד היום בנב לעמד ינפף ידו הר בית־ציון גבעת ירושׁלם׃ </p>
<p id="v33"><sup><small>33</small></sup>  הנה האדון יהוה צבאות מסעף פארה במערצה ורמי הקומה גדועים והגבהים ישׁפלו׃ </p>
<p id="v34"><sup><small>34</small></sup>  ונקף סבכי היער בברזל והלבנון באדיר יפול׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 10:20 <i>קדוש ישראל</i>: <a href="/he/The_Urantia_Book/128#p1_10">או 128:1.10</a>.  <i>שארית ישראל</i>: <a href="/he/The_Urantia_Book/97#p9_21">או 97:9.21</a>. </li>
</ol>
</div>
