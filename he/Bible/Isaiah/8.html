<!--
title: ישעיה - פֶּרֶק 8
description: 
published: true
date: 2022-10-6T10:37:18Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/7">ישעיה - פֶּרֶק 7</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/9">ישעיה - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה אלי קח־לך גליון גדול וכתב עליו בחרט אנושׁ למהר שׁלל חשׁ בז׃ </p>
<p id="v2"><sup><small>2</small></sup>  ואעידה לי עדים נאמנים את אוריה הכהן ואת־זכריהו בן יברכיהו׃ </p>
<p id="v3"><sup><small>3</small></sup>  ואקרב אל־הנביאה ותהר ותלד בן ויאמר יהוה אלי קרא שׁמו מהר שׁלל חשׁ בז׃ </p>
<p id="v4"><sup><small>4</small></sup>  כי בטרם ידע הנער קרא אבי ואמי ישׂא את־חיל דמשׂק ואת שׁלל שׁמרון לפני מלך אשׁור׃ </p>
<p id="v5"><sup><small>5</small></sup>  ויסף יהוה דבר אלי עוד לאמר׃ </p>
<p id="v6"><sup><small>6</small></sup>  יען כי מאס העם הזה את מי השׁלח ההלכים לאט ומשׂושׂ את־רצין ובן־רמליהו׃ </p>
<p id="v7"><sup><small>7</small></sup>  ולכן הנה אדני מעלה עליהם את־מי הנהר העצומים והרבים את־מלך אשׁור ואת־כל־כבודו ועלה על־כל־אפיקיו והלך על־כל־גדותיו׃ </p>
<p id="v8"><sup><small>8</small></sup>  וחלף ביהודה שׁטף ועבר עד־צואר יגיע והיה מטות כנפיו מלא רחב־ארצך עמנו אל׃ </p>
<p id="v9"><sup><small>9</small></sup>  רעו עמים וחתו והאזינו כל מרחקי־ארץ התאזרו וחתו התאזרו וחתו׃ </p>
<p id="v10"><sup><small>10</small></sup>  עצו עצה ותפר דברו דבר ולא יקום כי עמנו אל׃ </p>
<p id="v11"><sup><small>11</small></sup>  כי כה אמר יהוה אלי כחזקת היד ויסרני מלכת בדרך העם־הזה לאמר׃ <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  לא־תאמרון קשׁר לכל אשׁר־יאמר העם הזה קשׁר ואת־מוראו לא־תיראו ולא תעריצו׃ </p>
<p id="v13"><sup><small>13</small></sup>  את־יהוה צבאות אתו תקדישׁו והוא מוראכם והוא מערצכם׃ <sup id="cite2"><a href="#fn2">[2]</a></sup></p>
<p id="v14"><sup><small>14</small></sup>  והיה למקדשׁ ולאבן נגף ולצור מכשׁול לשׁני בתי ישׂראל לפח ולמוקשׁ ליושׁב ירושׁלם׃ </p>
<p id="v15"><sup><small>15</small></sup>  וכשׁלו בם רבים ונפלו ונשׁברו ונוקשׁו ונלכדו׃ </p>
<p id="v16"><sup><small>16</small></sup>  צור תעודה חתום תורה בלמדי׃ </p>
<p id="v17"><sup><small>17</small></sup>  וחכיתי ליהוה המסתיר פניו מבית יעקב וקויתי־לו׃ </p>
<p id="v18"><sup><small>18</small></sup>  הנה אנכי והילדים אשׁר נתן־לי יהוה לאתות ולמופתים בישׂראל מעם יהוה צבאות השׁכן בהר ציון׃ </p>
<p id="v19"><sup><small>19</small></sup>  וכי־יאמרו אליכם דרשׁו אל־האבות ואל־הידענים המצפצפים והמהגים הלוא־עם אל־אלהיו ידרשׁ בעד החיים אל־המתים׃ </p>
<p id="v20"><sup><small>20</small></sup>  לתורה ולתעודה אם־לא יאמרו כדבר הזה אשׁר אין־לו שׁחר׃ </p>
<p id="v21"><sup><small>21</small></sup>  ועבר בה נקשׁה ורעב והיה כי־ירעב והתקצף וקלל במלכו ובאלהיו ופנה למעלה׃ </p>
<p id="v22"><sup><small>22</small></sup>  ואל־ארץ יביט והנה צרה וחשׁכה מעוף צוקה ואפלה מנדח׃ </p>
<p id="v23"><sup><small>23</small></sup>  כי לא מועף לאשׁר מוצק לה כעת הראשׁון הקל ארצה זבלון וארצה נפתלי והאחרון הכביד דרך הים עבר הירדן גליל הגוים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/7">ישעיה - פֶּרֶק 7</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/9">ישעיה - פֶּרֶק 9</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 8:11-13 <i>"אלוהים אמר"</i>: <a href="/he/The_Urantia_Book/156#p5_4">או 156:5.4</a>. </li>
  <li id="fn2"><a href="#cite2">↑</a> 8:13 <i>ה' אלוהי צבאות</i>: <a href="/he/The_Urantia_Book/92#p6_6">או 92:6.6</a>. </li>
</ol>
</div>
