<!--
title: ישעיה - פֶּרֶק 36
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Isaiah/35">ישעיה - פֶּרֶק 35</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Isaiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Isaiah/37">ישעיה - פֶּרֶק 37</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בארבע עשׂרה שׁנה למלך חזקיהו עלה סנחריב מלך־אשׁור על כל־ערי יהודה הבצרות ויתפשׂם׃ </p>
<p id="v2"><sup><small>2</small></sup>  וישׁלח מלך־אשׁור את־רב־שׁקה מלכישׁ ירושׁלמה אל־המלך חזקיהו בחיל כבד ויעמד בתעלת הברכה העליונה במסלת שׂדה כובס׃ </p>
<p id="v3"><sup><small>3</small></sup>  ויצא אליו אליקים בן־חלקיהו אשׁר על־הבית ושׁבנא הספר ויואח בן־אסף המזכיר׃ </p>
<p id="v4"><sup><small>4</small></sup>  ויאמר אליהם רב־שׁקה אמרו־נא אל־חזקיהו כה־אמר המלך הגדול מלך אשׁור מה הבטחון הזה אשׁר בטחת׃ </p>
<p id="v5"><sup><small>5</small></sup>  אמרתי אך־דבר־שׂפתים עצה וגבורה למלחמה עתה על־מי בטחת כי מרדת בי׃ </p>
<p id="v6"><sup><small>6</small></sup>  הנה בטחת על־משׁענת הקנה הרצוץ הזה על־מצרים אשׁר יסמך אישׁ עליו ובא בכפו ונקבה כן פרעה מלך־מצרים לכל־הבטחים עליו׃ </p>
<p id="v7"><sup><small>7</small></sup>  וכי־תאמר אלי אל־יהוה אלהינו בטחנו הלוא־הוא אשׁר הסיר חזקיהו את־במתיו ואת־מזבחתיו ויאמר ליהודה ולירושׁלם לפני המזבח הזה תשׁתחוו׃ </p>
<p id="v8"><sup><small>8</small></sup>  ועתה התערב נא את־אדני המלך אשׁור ואתנה לך אלפים סוסים אם־תוכל לתת לך רכבים עליהם׃ </p>
<p id="v9"><sup><small>9</small></sup>  ואיך תשׁיב את פני פחת אחד עבדי אדני הקטנים ותבטח לך על־מצרים לרכב ולפרשׁים׃ </p>
<p id="v10"><sup><small>10</small></sup>  ועתה המבלעדי יהוה עליתי על־הארץ הזאת להשׁחיתה יהוה אמר אלי עלה אל־הארץ הזאת והשׁחיתה׃ </p>
<p id="v11"><sup><small>11</small></sup>  ויאמר אליקים ושׁבנא ויואח אל־רב־שׁקה דבר־נא אל־עבדיך ארמית כי שׁמעים אנחנו ואל־תדבר אלינו יהודית באזני העם אשׁר על־החומה׃ </p>
<p id="v12"><sup><small>12</small></sup>  ויאמר רב־שׁקה האל אדניך ואליך שׁלחני אדני לדבר את־הדברים האלה הלא על־האנשׁים הישׁבים על־החומה לאכל את־חראיהם ולשׁתות את־שׁיניהם עמכם׃ </p>
<p id="v13"><sup><small>13</small></sup>  ויעמד רב־שׁקה ויקרא בקול־גדול יהודית ויאמר שׁמעו את־דברי המלך הגדול מלך אשׁור׃ </p>
<p id="v14"><sup><small>14</small></sup>  כה אמר המלך אל־ישׁא לכם חזקיהו כי לא־יוכל להציל אתכם׃ </p>
<p id="v15"><sup><small>15</small></sup>  ואל־יבטח אתכם חזקיהו אל־יהוה לאמר הצל יצילנו יהוה לא תנתן העיר הזאת ביד מלך אשׁור׃ </p>
<p id="v16"><sup><small>16</small></sup>  אל־תשׁמעו אל־חזקיהו כי כה אמר המלך אשׁור עשׂו־אתי ברכה וצאו אלי ואכלו אישׁ־גפנו ואישׁ תאנתו ושׁתו אישׁ מי־בורו׃ </p>
<p id="v17"><sup><small>17</small></sup>  עד־באי ולקחתי אתכם אל־ארץ כארצכם ארץ דגן ותירושׁ ארץ לחם וכרמים׃ </p>
<p id="v18"><sup><small>18</small></sup>  פן־יסית אתכם חזקיהו לאמר יהוה יצילנו ההצילו אלהי הגוים אישׁ את־ארצו מיד מלך אשׁור׃ </p>
<p id="v19"><sup><small>19</small></sup>  איה אלהי חמת וארפד איה אלהי ספרוים וכי־הצילו את־שׁמרון מידי׃ </p>
<p id="v20"><sup><small>20</small></sup>  מי בכל־אלהי הארצות האלה אשׁר־הצילו את־ארצם מידי כי־יציל יהוה את־ירושׁלם מידי׃ </p>
<p id="v21"><sup><small>21</small></sup>  ויחרישׁו ולא־ענו אתו דבר כי־מצות המלך היא לאמר לא תענהו׃ </p>
<p id="v22"><sup><small>22</small></sup>  ויבא אליקים בן־חלקיהו אשׁר־על־הבית ושׁבנא הסופר ויואח בן־אסף המזכיר אל־חזקיהו קרועי בגדים ויגידו לו את דברי רב־שׁקה׃ </p>
