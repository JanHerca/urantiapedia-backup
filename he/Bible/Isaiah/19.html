<!--
title: ישעיה - פֶּרֶק 19
description: 
published: true
date: 2022-10-6T10:37:18Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/18">ישעיה - פֶּרֶק 18</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/20">ישעיה - פֶּרֶק 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  משׂא מצרים הנה יהוה רכב על־עב קל ובא מצרים ונעו אלילי מצרים מפניו ולבב מצרים ימס בקרבו׃ </p>
<p id="v2"><sup><small>2</small></sup>  וסכסכתי מצרים במצרים ונלחמו אישׁ־באחיו ואישׁ ברעהו עיר בעיר ממלכה בממלכה׃ </p>
<p id="v3"><sup><small>3</small></sup>  ונבקה רוח־מצרים בקרבו ועצתו אבלע ודרשׁו אל־האלילים ואל־האטים ואל־האבות ואל־הידענים׃ </p>
<p id="v4"><sup><small>4</small></sup>  וסכרתי את־מצרים ביד אדנים קשׁה ומלך עז ימשׁל־בם נאם האדון יהוה צבאות׃ </p>
<p id="v5"><sup><small>5</small></sup>  ונשׁתו־מים מהים ונהר יחרב ויבשׁ׃ </p>
<p id="v6"><sup><small>6</small></sup>  והאזניחו נהרות דללו וחרבו יארי מצור קנה וסוף קמלו׃ </p>
<p id="v7"><sup><small>7</small></sup>  ערות על־יאור על־פי יאור וכל מזרע יאור ייבשׁ נדף ואיננו׃ </p>
<p id="v8"><sup><small>8</small></sup>  ואנו הדיגים ואבלו כל־משׁליכי ביאור חכה ופרשׂי מכמרת על־פני־מים אמללו׃ </p>
<p id="v9"><sup><small>9</small></sup>  ובשׁו עבדי פשׁתים שׂריקות וארגים חורי׃ </p>
<p id="v10"><sup><small>10</small></sup>  והיו שׁתתיה מדכאים כל־עשׂי שׂכר אגמי־נפשׁ׃ </p>
<p id="v11"><sup><small>11</small></sup>  אך־אולים שׂרי צען חכמי יעצי פרעה עצה נבערה איך תאמרו אל־פרעה בן־חכמים אני בן־מלכי־קדם׃ </p>
<p id="v12"><sup><small>12</small></sup>  אים אפוא חכמיך ויגידו נא לך וידעו מה־יעץ יהוה צבאות על־מצרים׃ </p>
<p id="v13"><sup><small>13</small></sup>  נואלו שׂרי צען נשׁאו שׂרי נף התעו את־מצרים פנת שׁבטיה׃ </p>
<p id="v14"><sup><small>14</small></sup>  יהוה מסך בקרבה רוח עועים והתעו את־מצרים בכל־מעשׂהו כהתעות שׁכור בקיאו׃ </p>
<p id="v15"><sup><small>15</small></sup>  ולא־יהיה למצרים מעשׂה אשׁר יעשׂה ראשׁ וזנב כפה ואגמון׃ </p>
<p id="v16"><sup><small>16</small></sup>  ביום ההוא יהיה מצרים כנשׁים וחרד ופחד מפני תנופת יד־יהוה צבאות אשׁר־הוא מניף עליו׃ </p>
<p id="v17"><sup><small>17</small></sup>  והיתה אדמת יהודה למצרים לחגא כל אשׁר יזכיר אתה אליו יפחד מפני עצת יהוה צבאות אשׁר־הוא יועץ עליו׃ </p>
<p id="v18"><sup><small>18</small></sup>  ביום ההוא יהיו חמשׁ ערים בארץ מצרים מדברות שׂפת כנען ונשׁבעות ליהוה צבאות עיר ההרס יאמר לאחת׃ </p>
<p id="v19"><sup><small>19</small></sup>  ביום ההוא יהיה מזבח ליהוה בתוך ארץ מצרים ומצבה אצל־גבולה ליהוה׃ </p>
<p id="v20"><sup><small>20</small></sup>  והיה לאות ולעד ליהוה צבאות בארץ מצרים כי־יצעקו אל־יהוה מפני לחצים וישׁלח להם מושׁיע ורב והצילם׃ </p>
<p id="v21"><sup><small>21</small></sup>  ונודע יהוה למצרים וידעו מצרים את־יהוה ביום ההוא ועבדו זבח ומנחה ונדרו־נדר ליהוה ושׁלמו׃ </p>
<p id="v22"><sup><small>22</small></sup>  ונגף יהוה את־מצרים נגף ורפוא ושׁבו עד־יהוה ונעתר להם ורפאם׃ </p>
<p id="v23"><sup><small>23</small></sup>  ביום ההוא תהיה מסלה ממצרים אשׁורה ובא־אשׁור במצרים ומצרים באשׁור ועבדו מצרים את־אשׁור׃ </p>
<p id="v24"><sup><small>24</small></sup>  ביום ההוא יהיה ישׂראל שׁלישׁיה למצרים ולאשׁור ברכה בקרב הארץ׃ </p>
<p id="v25"><sup><small>25</small></sup>  אשׁר ברכו יהוה צבאות לאמר ברוך עמי מצרים ומעשׂה ידי אשׁור ונחלתי ישׂראל׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/18">ישעיה - פֶּרֶק 18</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/20">ישעיה - פֶּרֶק 20</a></td>
      </tr>
    </tbody>
  </table>
</figure>
