<!--
title: ישעיה - פֶּרֶק 14
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Isaiah/13">ישעיה - פֶּרֶק 13</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Isaiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Isaiah/15">ישעיה - פֶּרֶק 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  כי ירחם יהוה את־יעקב ובחר עוד בישׂראל והניחם על־אדמתם ונלוה הגר עליהם ונספחו על־בית יעקב׃ </p>
<p id="v2"><sup><small>2</small></sup>  ולקחום עמים והביאום אל־מקומם והתנחלום בית־ישׂראל על אדמת יהוה לעבדים ולשׁפחות והיו שׁבים לשׁביהם ורדו בנגשׂיהם׃ </p>
<p id="v3"><sup><small>3</small></sup>  והיה ביום הניח יהוה לך מעצבך ומרגזך ומן־העבדה הקשׁה אשׁר עבד־בך׃ <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  ונשׂאת המשׁל הזה על־מלך בבל ואמרת איך שׁבת נגשׂ שׁבתה מדהבה׃ </p>
<p id="v5"><sup><small>5</small></sup>  שׁבר יהוה מטה רשׁעים שׁבט משׁלים׃ </p>
<p id="v6"><sup><small>6</small></sup>  מכה עמים בעברה מכת בלתי סרה רדה באף גוים מרדף בלי חשׂך׃ </p>
<p id="v7"><sup><small>7</small></sup>  נחה שׁקטה כל־הארץ פצחו רנה׃ </p>
<p id="v8"><sup><small>8</small></sup>  גם־ברושׁים שׂמחו לך ארזי לבנון מאז שׁכבת לא־יעלה הכרת עלינו׃ </p>
<p id="v9"><sup><small>9</small></sup>  שׁאול מתחת רגזה לך לקראת בואך עורר לך רפאים כל־עתודי ארץ הקים מכסאותם כל מלכי גוים׃ </p>
<p id="v10"><sup><small>10</small></sup>  כלם יענו ויאמרו אליך גם־אתה חלית כמונו אלינו נמשׁלת׃ </p>
<p id="v11"><sup><small>11</small></sup>  הורד שׁאול גאונך המית נבליך תחתיך יצע רמה ומכסיך תולעה׃ </p>
<p id="v12"><sup><small>12</small></sup>  איך נפלת משׁמים הילל בן־שׁחר נגדעת לארץ חולשׁ על־גוים׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup></p>
<p id="v13"><sup><small>13</small></sup>  ואתה אמרת בלבבך השׁמים אעלה ממעל לכוכבי־אל ארים כסאי ואשׁב בהר־מועד בירכתי צפון׃ <sup id="cite5"><a href="#fn5">[5]</a></sup> <sup id="cite6"><a href="#fn6">[6]</a></sup></p>
<p id="v14"><sup><small>14</small></sup>  אעלה על־במתי עב אדמה לעליון׃ <sup id="cite7"><a href="#fn7">[7]</a></sup></p>
<p id="v15"><sup><small>15</small></sup>  אך אל־שׁאול תורד אל־ירכתי־בור׃ </p>
<p id="v16"><sup><small>16</small></sup>  ראיך אליך ישׁגיחו אליך יתבוננו הזה האישׁ מרגיז הארץ מרעישׁ ממלכות׃ </p>
<p id="v17"><sup><small>17</small></sup>  שׂם תבל כמדבר ועריו הרס אסיריו לא־פתח ביתה׃ </p>
<p id="v18"><sup><small>18</small></sup>  כל־מלכי גוים כלם שׁכבו בכבוד אישׁ בביתו׃ </p>
<p id="v19"><sup><small>19</small></sup>  ואתה השׁלכת מקברך כנצר נתעב לבושׁ הרגים מטעני חרב יורדי אל־אבני־בור כפגר מובס׃ </p>
<p id="v20"><sup><small>20</small></sup>  לא־תחד אתם בקבורה כי־ארצך שׁחת עמך הרגת לא־יקרא לעולם זרע מרעים׃ </p>
<p id="v21"><sup><small>21</small></sup>  הכינו לבניו מטבח בעון אבותם בל־יקמו וירשׁו ארץ ומלאו פני־תבל ערים׃ </p>
<p id="v22"><sup><small>22</small></sup>  וקמתי עליהם נאם יהוה צבאות והכרתי לבבל שׁם ושׁאר ונין ונכד נאם־יהוה׃ </p>
<p id="v23"><sup><small>23</small></sup>  ושׂמתיה למורשׁ קפד ואגמי־מים וטאטאתיה במטאטא השׁמד נאם יהוה צבאות׃ </p>
<p id="v24"><sup><small>24</small></sup>  נשׁבע יהוה צבאות לאמר אם־לא כאשׁר דמיתי כן היתה וכאשׁר יעצתי היא תקום׃ </p>
<p id="v25"><sup><small>25</small></sup>  לשׁבר אשׁור בארצי ועל־הרי אבוסנו וסר מעליהם עלו וסבלו מעל שׁכמו יסור׃ </p>
<p id="v26"><sup><small>26</small></sup>  זאת העצה היעוצה על־כל־הארץ וזאת היד הנטויה על־כל־הגוים׃ </p>
<p id="v27"><sup><small>27</small></sup>  כי־יהוה צבאות יעץ ומי יפר וידו הנטויה ומי ישׁיבנה׃ </p>
<p id="v28"><sup><small>28</small></sup>  בשׁנת־מות המלך אחז היה המשׂא הזה׃ </p>
<p id="v29"><sup><small>29</small></sup>  אל־תשׂמחי פלשׁת כלך כי נשׁבר שׁבט מכך כי־משׁרשׁ נחשׁ יצא צפע ופריו שׂרף מעופף׃ </p>
<p id="v30"><sup><small>30</small></sup>  ורעו בכורי דלים ואביונים לבטח ירבצו והמתי ברעב שׁרשׁך ושׁאריתך יהרג׃ </p>
<p id="v31"><sup><small>31</small></sup>  הילילי שׁער זעקי־עיר נמוג פלשׁת כלך כי מצפון עשׁן בא ואין בודד במועדיו׃ </p>
<p id="v32"><sup><small>32</small></sup>  ומה־יענה מלאכי־גוי כי יהוה יסד ציון ובה יחסו עניי עמו׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 14:3 <i>מנוחה מפחד</i>: <a href="/he/The_Urantia_Book/131#p2_6">או 131:2.6</a>.  <i>ה' יתן לך מנוחה</i>: <a href="/he/The_Urantia_Book/97#p5_2">או 97:5.2</a>. </li>
  <li id="fn2"><a href="#cite2">↑</a> 14:12 <i>איך נפל מגן עדן</i>: <a href="/he/The_Urantia_Book/53#p1_3">או 53:1.3</a>. </li>
  <li id="fn3"><a href="#cite3">↑</a> 14:12-14 <i>טענה עצמית וחירות</i>: <a href="/he/The_Urantia_Book/53#p2_2">או 53:2.2</a>.  <i>מנשר לוציפר</i>: <a href="/he/The_Urantia_Book/53#p3_1">או 53:3.1</a>. </li>
  <li id="fn4"><a href="#cite4">↑</a> 14:12-20 <i>לסיים את המרד</i>: <a href="/he/The_Urantia_Book/120#p2_2">או 120:2.2</a>. </li>
  <li id="fn5"><a href="#cite5">↑</a> 14:13 <i>עצרת הר גן עדן</i>: <a href="/he/The_Urantia_Book/43#p4_5">או 43:4.5</a>. </li>
  <li id="fn6"><a href="#cite6">↑</a> 14:13-14 <i>כס מלכות מעלה מעל בנים</i>: <a href="/he/The_Urantia_Book/43#p4_6">או 43:4.6</a>. </li>
  <li id="fn7"><a href="#cite7">↑</a> 14:14 <i>אלוהים עליון</i>: <a href="/he/The_Urantia_Book/93#p2_3">או 93:2.3</a>.  <i>הכי גבוה</i>: <a href="/he/The_Urantia_Book/93#p3_2">או 93:3.2</a>.  <i>הכי גבוהים</i>: <a href="/he/The_Urantia_Book/43#p3_1">או 43:3.1</a>. </li>
</ol>
</div>
