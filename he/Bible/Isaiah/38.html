<!--
title: ישעיה - פֶּרֶק 38
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Isaiah/37">ישעיה - פֶּרֶק 37</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Isaiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Isaiah/39">ישעיה - פֶּרֶק 39</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בימים ההם חלה חזקיהו למות ויבוא אליו ישׁעיהו בן־אמוץ הנביא ויאמר אליו כה־אמר יהוה צו לביתך כי מת אתה ולא תחיה׃ </p>
<p id="v2"><sup><small>2</small></sup>  ויסב חזקיהו פניו אל־הקיר ויתפלל אל־יהוה׃ </p>
<p id="v3"><sup><small>3</small></sup>  ויאמר אנה יהוה זכר־נא את אשׁר התהלכתי לפניך באמת ובלב שׁלם והטוב בעיניך עשׂיתי ויבך חזקיהו בכי גדול׃ </p>
<p id="v4"><sup><small>4</small></sup>  ויהי דבר־יהוה אל־ישׁעיהו לאמר׃ </p>
<p id="v5"><sup><small>5</small></sup>  הלוך ואמרת אל־חזקיהו כה־אמר יהוה אלהי דוד אביך שׁמעתי את־תפלתך ראיתי את־דמעתך הנני יוסף על־ימיך חמשׁ עשׂרה שׁנה׃ </p>
<p id="v6"><sup><small>6</small></sup>  ומכף מלך־אשׁור אצילך ואת העיר הזאת וגנותי על־העיר הזאת׃ </p>
<p id="v7"><sup><small>7</small></sup>  וזה־לך האות מאת יהוה אשׁר יעשׂה יהוה את־הדבר הזה אשׁר דבר׃ </p>
<p id="v8"><sup><small>8</small></sup>  הנני משׁיב את־צל המעלות אשׁר ירדה במעלות אחז בשׁמשׁ אחרנית עשׂר מעלות ותשׁב השׁמשׁ עשׂר מעלות במעלות אשׁר ירדה׃ </p>
<p id="v9"><sup><small>9</small></sup>  מכתב לחזקיהו מלך־יהודה בחלתו ויחי מחליו׃ </p>
<p id="v10"><sup><small>10</small></sup>  אני אמרתי בדמי ימי אלכה בשׁערי שׁאול פקדתי יתר שׁנותי׃ </p>
<p id="v11"><sup><small>11</small></sup>  אמרתי לא־אראה יה יה בארץ החיים לא־אביט אדם עוד עם־יושׁבי חדל׃ </p>
<p id="v12"><sup><small>12</small></sup>  דורי נסע ונגלה מני כאהל רעי קפדתי כארג חיי מדלה יבצעני מיום עד־לילה תשׁלימני׃ </p>
<p id="v13"><sup><small>13</small></sup>  שׁויתי עד־בקר כארי כן ישׁבר כל־עצמותי מיום עד־לילה תשׁלימני׃ </p>
<p id="v14"><sup><small>14</small></sup>  כסוס עגור כן אצפצף אהגה כיונה דלו עיני למרום אדני עשׁקה־לי ערבני׃ </p>
<p id="v15"><sup><small>15</small></sup>  מה־אדבר ואמר־לי והוא עשׂה אדדה כל־שׁנותי על־מר נפשׁי׃ </p>
<p id="v16"><sup><small>16</small></sup>  אדני עליהם יחיו ולכל־בהן חיי רוחי ותחלימני והחיני׃ </p>
<p id="v17"><sup><small>17</small></sup>  הנה לשׁלום מר־לי מר ואתה חשׁקת נפשׁי משׁחת בלי כי השׁלכת אחרי גוך כל־חטאי׃ <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  כי לא שׁאול תודך מות יהללך לא־ישׂברו יורדי־בור אל־אמתך׃ </p>
<p id="v19"><sup><small>19</small></sup>  חי חי הוא יודך כמוני היום אב לבנים יודיע אל־אמתך׃ </p>
<p id="v20"><sup><small>20</small></sup>  יהוה להושׁיעני ונגנותי ננגן כל־ימי חיינו על־בית יהוה׃ </p>
<p id="v21"><sup><small>21</small></sup>  ויאמר ישׁעיהו ישׂאו דבלת תאנים וימרחו על־השׁחין ויחי׃ </p>
<p id="v22"><sup><small>22</small></sup>  ויאמר חזקיהו מה אות כי אעלה בית יהוה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 38:17 <i>שונה לחוק האהבה</i>: <a href="/he/The_Urantia_Book/142#p3_22">או 142:3.22</a>. </li>
</ol>
</div>
