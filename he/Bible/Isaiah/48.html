<!--
title: ישעיה - פֶּרֶק 48
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Isaiah/47">ישעיה - פֶּרֶק 47</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Isaiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Isaiah/49">ישעיה - פֶּרֶק 49</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  שׁמעו־זאת בית־יעקב הנקראים בשׁם ישׂראל וממי יהודה יצאו הנשׁבעים בשׁם יהוה ובאלהי ישׂראל יזכירו לא באמת ולא בצדקה׃ </p>
<p id="v2"><sup><small>2</small></sup>  כי־מעיר הקדשׁ נקראו ועל־אלהי ישׂראל נסמכו יהוה צבאות שׁמו׃ </p>
<p id="v3"><sup><small>3</small></sup>  הראשׁנות מאז הגדתי ומפי יצאו ואשׁמיעם פתאם עשׂיתי ותבאנה׃ </p>
<p id="v4"><sup><small>4</small></sup>  מדעתי כי קשׁה אתה וגיד ברזל ערפך ומצחך נחושׁה׃ </p>
<p id="v5"><sup><small>5</small></sup>  ואגיד לך מאז בטרם תבוא השׁמעתיך פן־תאמר עצבי עשׂם ופסלי ונסכי צום׃ </p>
<p id="v6"><sup><small>6</small></sup>  שׁמעת חזה כלה ואתם הלוא תגידו השׁמעתיך חדשׁות מעתה ונצרות ולא ידעתם׃ </p>
<p id="v7"><sup><small>7</small></sup>  עתה נבראו ולא מאז ולפני־יום ולא שׁמעתם פן־תאמר הנה ידעתין׃ </p>
<p id="v8"><sup><small>8</small></sup>  גם לא־שׁמעת גם לא ידעת גם מאז לא־פתחה אזנך כי ידעתי בגוד תבגוד ופשׁע מבטן קרא לך׃ </p>
<p id="v9"><sup><small>9</small></sup>  למען שׁמי אאריך אפי ותהלתי אחטם־לך לבלתי הכריתך׃ </p>
<p id="v10"><sup><small>10</small></sup>  הנה צרפתיך ולא בכסף בחרתיך בכור עני׃ </p>
<p id="v11"><sup><small>11</small></sup>  למעני למעני אעשׂה כי איך יחל וכבודי לאחר לא־אתן׃ </p>
<p id="v12"><sup><small>12</small></sup>  שׁמע אלי יעקב וישׂראל מקראי אני־הוא אני ראשׁון אף אני אחרון׃ <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  אף־ידי יסדה ארץ וימיני טפחה שׁמים קרא אני אליהם יעמדו יחדו׃ </p>
<p id="v14"><sup><small>14</small></sup>  הקבצו כלכם ושׁמעו מי בהם הגיד את־אלה יהוה אהבו יעשׂה חפצו בבבל וזרעו כשׂדים׃ </p>
<p id="v15"><sup><small>15</small></sup>  אני אני דברתי אף־קראתיו הביאתיו והצליח דרכו׃ </p>
<p id="v16"><sup><small>16</small></sup>  קרבו אלי שׁמעו־זאת לא מראשׁ בסתר דברתי מעת היותה שׁם אני ועתה אדני יהוה שׁלחני ורוחו׃ </p>
<p id="v17"><sup><small>17</small></sup>  כה־אמר יהוה גאלך קדושׁ ישׂראל אני יהוה אלהיך מלמדך להועיל מדריכך בדרך תלך׃ </p>
<p id="v18"><sup><small>18</small></sup>  לוא הקשׁבת למצותי ויהי כנהר שׁלומך וצדקתך כגלי הים׃ </p>
<p id="v19"><sup><small>19</small></sup>  ויהי כחול זרעך וצאצאי מעיך כמעתיו לא־יכרת ולא־ישׁמד שׁמו מלפני׃ </p>
<p id="v20"><sup><small>20</small></sup>  צאו מבבל ברחו מכשׂדים בקול רנה הגידו השׁמיעו זאת הוציאוה עד־קצה הארץ אמרו גאל יהוה עבדו יעקב׃ </p>
<p id="v21"><sup><small>21</small></sup>  ולא צמאו בחרבות הוליכם מים מצור הזיל למו ויבקע־צור ויזבו מים׃ </p>
<p id="v22"><sup><small>22</small></sup>  אין שׁלום אמר יהוה לרשׁעים׃ <sup id="cite2"><a href="#fn2">[2]</a></sup></p>
<h2>הפניות</h2>
<div>
<ol>
  <li id="fn1"><a href="#cite1">↑</a> 48:12 <i>אני הראשון והאחרון</i>: <a href="/he/The_Urantia_Book/97#p7_6">או 97:7.6</a>.  <i>הוא ההתחלה והסוף</i>: <a href="/he/The_Urantia_Book/2#p1_2">או 2:1.2</a>.  <i>הוא ההתחלה והסוף</i>: <a href="/he/The_Urantia_Book/2#p1_5">או 2:1.5</a>.  <i>ראשון, אחרון ורק אלוהים</i>: <a href="/he/The_Urantia_Book/10#p7_1">או 10:7.1</a>.  <i>אני הראשון והאחרון</i>: <a href="/he/The_Urantia_Book/128#p1_10">או 128:1.10</a>. </li>
  <li id="fn2"><a href="#cite2">↑</a> 48:22 <i>אין שלום לרשעים</i>: <a href="/he/The_Urantia_Book/131#p2_10">או 131:2.10</a>. </li>
</ol>
</div>
