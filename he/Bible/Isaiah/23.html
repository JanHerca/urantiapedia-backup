<!--
title: ישעיה - פֶּרֶק 23
description: 
published: true
date: 2022-10-6T10:37:18Z
tags: bible, bible—isaiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/22">ישעיה - פֶּרֶק 22</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/24">ישעיה - פֶּרֶק 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  משׂא צר הילילו אניות תרשׁישׁ כי־שׁדד מבית מבוא מארץ כתים נגלה־למו׃ </p>
<p id="v2"><sup><small>2</small></sup>  דמו ישׁבי אי סחר צידון עבר ים מלאוך׃ </p>
<p id="v3"><sup><small>3</small></sup>  ובמים רבים זרע שׁחר קציר יאור תבואתה ותהי סחר גוים׃ </p>
<p id="v4"><sup><small>4</small></sup>  בושׁי צידון כי־אמר ים מעוז הים לאמר לא־חלתי ולא־ילדתי ולא גדלתי בחורים רוממתי בתולות׃ </p>
<p id="v5"><sup><small>5</small></sup>  כאשׁר־שׁמע למצרים יחילו כשׁמע צר׃ </p>
<p id="v6"><sup><small>6</small></sup>  עברו תרשׁישׁה הילילו ישׁבי אי׃ </p>
<p id="v7"><sup><small>7</small></sup>  הזאת לכם עליזה מימי־קדם קדמתה יבלוה רגליה מרחוק לגור׃ </p>
<p id="v8"><sup><small>8</small></sup>  מי יעץ זאת על־צר המעטירה אשׁר סחריה שׂרים כנעניה נכבדי־ארץ׃ </p>
<p id="v9"><sup><small>9</small></sup>  יהוה צבאות יעצה לחלל גאון כל־צבי להקל כל־נכבדי־ארץ׃ </p>
<p id="v10"><sup><small>10</small></sup>  עברי ארצך כיאר בת־תרשׁישׁ אין מזח עוד׃ </p>
<p id="v11"><sup><small>11</small></sup>  ידו נטה על־הים הרגיז ממלכות יהוה צוה אל־כנען לשׁמד מעזניה׃ </p>
<p id="v12"><sup><small>12</small></sup>  ויאמר לא־תוסיפי עוד לעלוז המעשׁקה בתולת בת־צידון כתיים קומי עברי גם־שׁם לא־ינוח לך׃ </p>
<p id="v13"><sup><small>13</small></sup>  הן ארץ כשׂדים זה העם לא היה אשׁור יסדה לציים הקימו בחיניו עררו ארמנותיה שׂמה למפלה׃ </p>
<p id="v14"><sup><small>14</small></sup>  הילילו אניות תרשׁישׁ כי שׁדד מעזכן׃ </p>
<p id="v15"><sup><small>15</small></sup>  והיה ביום ההוא ונשׁכחת צר שׁבעים שׁנה כימי מלך אחד מקץ שׁבעים שׁנה יהיה לצר כשׁירת הזונה׃ </p>
<p id="v16"><sup><small>16</small></sup>  קחי כנור סבי עיר זונה נשׁכחה היטיבי נגן הרבי־שׁיר למען תזכרי׃ </p>
<p id="v17"><sup><small>17</small></sup>  והיה מקץ שׁבעים שׁנה יפקד יהוה את־צר ושׁבה לאתננה וזנתה את־כל־ממלכות הארץ על־פני האדמה׃ </p>
<p id="v18"><sup><small>18</small></sup>  והיה סחרה ואתננה קדשׁ ליהוה לא יאצר ולא יחסן כי לישׁבים לפני יהוה יהיה סחרה לאכל לשׂבעה ולמכסה עתיק׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Isaiah/22">ישעיה - פֶּרֶק 22</a></td>
        <td><a href="/he/Bible/Isaiah/Index">אינדקס</a></td>
        <td><a href="/he/Bible/Isaiah/24">ישעיה - פֶּרֶק 24</a></td>
      </tr>
    </tbody>
  </table>
</figure>
