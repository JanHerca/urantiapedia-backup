<!--
title: ישעיה - פֶּרֶק 3
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Isaiah/2">ישעיה - פֶּרֶק 2</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Isaiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Isaiah/4">ישעיה - פֶּרֶק 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  כי הנה האדון יהוה צבאות מסיר מירושׁלם ומיהודה משׁען ומשׁענה כל משׁען־לחם וכל משׁען־מים׃ </p>
<p id="v2"><sup><small>2</small></sup>  גבור ואישׁ מלחמה שׁופט ונביא וקסם וזקן׃ </p>
<p id="v3"><sup><small>3</small></sup>  שׂר־חמשׁים ונשׂוא פנים ויועץ וחכם חרשׁים ונבון לחשׁ׃ </p>
<p id="v4"><sup><small>4</small></sup>  ונתתי נערים שׂריהם ותעלולים ימשׁלו־בם׃ </p>
<p id="v5"><sup><small>5</small></sup>  ונגשׂ העם אישׁ באישׁ ואישׁ ברעהו ירהבו הנער בזקן והנקלה בנכבד׃ </p>
<p id="v6"><sup><small>6</small></sup>  כי־יתפשׂ אישׁ באחיו בית אביו שׂמלה לכה קצין תהיה־לנו והמכשׁלה הזאת תחת ידך׃ </p>
<p id="v7"><sup><small>7</small></sup>  ישׂא ביום ההוא לאמר לא־אהיה חבשׁ ובביתי אין לחם ואין שׂמלה לא תשׂימני קצין עם׃ </p>
<p id="v8"><sup><small>8</small></sup>  כי כשׁלה ירושׁלם ויהודה נפל כי־לשׁונם ומעלליהם אל־יהוה למרות עני כבודו׃ </p>
<p id="v9"><sup><small>9</small></sup>  הכרת פניהם ענתה בם וחטאתם כסדם הגידו לא כחדו אוי לנפשׁם כי־גמלו להם רעה׃ </p>
<p id="v10"><sup><small>10</small></sup>  אמרו צדיק כי־טוב כי־פרי מעלליהם יאכלו׃ </p>
<p id="v11"><sup><small>11</small></sup>  אוי לרשׁע רע כי־גמול ידיו יעשׂה לו׃ </p>
<p id="v12"><sup><small>12</small></sup>  עמי נגשׂיו מעולל ונשׁים משׁלו בו עמי מאשׁריך מתעים ודרך ארחתיך בלעו׃ </p>
<p id="v13"><sup><small>13</small></sup>  נצב לריב יהוה ועמד לדין עמים׃ </p>
<p id="v14"><sup><small>14</small></sup>  יהוה במשׁפט יבוא עם־זקני עמו ושׂריו ואתם בערתם הכרם גזלת העני בבתיכם׃ </p>
<p id="v15"><sup><small>15</small></sup>  מלכם תדכאו עמי ופני עניים תטחנו נאם־אדני יהוה צבאות׃ </p>
<p id="v16"><sup><small>16</small></sup>  ויאמר יהוה יען כי גבהו בנות ציון ותלכנה נטוות גרון ומשׂקרות עינים הלוך וטפף תלכנה וברגליהם תעכסנה׃ </p>
<p id="v17"><sup><small>17</small></sup>  ושׂפח אדני קדקד בנות ציון ויהוה פתהן יערה׃ </p>
<p id="v18"><sup><small>18</small></sup>  ביום ההוא יסיר אדני את תפארת העכסים והשׁביסים והשׂהרנים׃ </p>
<p id="v19"><sup><small>19</small></sup>  הנטיפות והשׁירות והרעלות׃ </p>
<p id="v20"><sup><small>20</small></sup>  הפארים והצעדות והקשׁרים ובתי הנפשׁ והלחשׁים׃ </p>
<p id="v21"><sup><small>21</small></sup>  הטבעות ונזמי האף׃ </p>
<p id="v22"><sup><small>22</small></sup>  המחלצות והמעטפות והמטפחות והחריטים׃ </p>
<p id="v23"><sup><small>23</small></sup>  והגלינים והסדינים והצניפות והרדידים׃ </p>
<p id="v24"><sup><small>24</small></sup>  והיה תחת בשׂם מק יהיה ותחת חגורה נקפה ותחת מעשׂה מקשׁה קרחה ותחת פתיגיל מחגרת שׂק כי־תחת יפי׃ </p>
<p id="v25"><sup><small>25</small></sup>  מתיך בחרב יפלו וגבורתך במלחמה׃ </p>
<p id="v26"><sup><small>26</small></sup>  ואנו ואבלו פתחיה ונקתה לארץ תשׁב׃ </p>
