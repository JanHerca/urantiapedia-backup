<!--
title: ירמיה - פֶּרֶק 41
description: 
published: true
date: 2023-11-8T20:31:8Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/40">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 40</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/42">
          <span class="pr-2">ירמיה - פֶּרֶק 42</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בחדשׁ השׁביעי בא ישׁמעאל בן־נתניה בן־אלישׁמע מזרע המלוכה ורבי המלך ועשׂרה אנשׁים אתו אל־גדליהו בן־אחיקם המצפתה ויאכלו שׁם לחם יחדו במצפה׃ </p>
<p id="v2"><sup><small>2</small></sup>  ויקם ישׁמעאל בן־נתניה ועשׂרת האנשׁים אשׁר־היו אתו ויכו את־גדליהו בן־אחיקם בן־שׁפן בחרב וימת אתו אשׁר־הפקיד מלך־בבל בארץ׃ </p>
<p id="v3"><sup><small>3</small></sup>  ואת כל־היהודים אשׁר־היו אתו את־גדליהו במצפה ואת־הכשׂדים אשׁר נמצאו־שׁם את אנשׁי המלחמה הכה ישׁמעאל׃ </p>
<p id="v4"><sup><small>4</small></sup>  ויהי ביום השׁני להמית את־גדליהו ואישׁ לא ידע׃ </p>
<p id="v5"><sup><small>5</small></sup>  ויבאו אנשׁים משׁכם משׁלו ומשׁמרון שׁמנים אישׁ מגלחי זקן וקרעי בגדים ומתגדדים ומנחה ולבונה בידם להביא בית יהוה׃ </p>
<p id="v6"><sup><small>6</small></sup>  ויצא ישׁמעאל בן־נתניה לקראתם מן־המצפה הלך הלך ובכה ויהי כפגשׁ אתם ויאמר אליהם באו אל־גדליהו בן־אחיקם׃ </p>
<p id="v7"><sup><small>7</small></sup>  ויהי כבואם אל־תוך העיר וישׁחטם ישׁמעאל בן־נתניה אל־תוך הבור הוא והאנשׁים אשׁר־אתו׃ </p>
<p id="v8"><sup><small>8</small></sup>  ועשׂרה אנשׁים נמצאו־בם ויאמרו אל־ישׁמעאל אל־תמתנו כי־ישׁ־לנו מטמנים בשׂדה חטים ושׂערים ושׁמן ודבשׁ ויחדל ולא המיתם בתוך אחיהם׃ </p>
<p id="v9"><sup><small>9</small></sup>  והבור אשׁר השׁליך שׁם ישׁמעאל את כל־פגרי האנשׁים אשׁר הכה ביד־גדליהו הוא אשׁר עשׂה המלך אסא מפני בעשׁא מלך־ישׂראל אתו מלא ישׁמעאל בן־נתניהו חללים׃ </p>
<p id="v10"><sup><small>10</small></sup>  וישׁב ישׁמעאל את־כל־שׁארית העם אשׁר במצפה את־בנות המלך ואת־כל־העם הנשׁארים במצפה אשׁר הפקיד נבוזראדן רב־טבחים את־גדליהו בן־אחיקם וישׁבם ישׁמעאל בן־נתניה וילך לעבר אל־בני עמון׃ </p>
<p id="v11"><sup><small>11</small></sup>  וישׁמע יוחנן בן־קרח וכל־שׂרי החילים אשׁר אתו את כל־הרעה אשׁר עשׂה ישׁמעאל בן־נתניה׃ </p>
<p id="v12"><sup><small>12</small></sup>  ויקחו את־כל־האנשׁים וילכו להלחם עם־ישׁמעאל בן־נתניה וימצאו אתו אל־מים רבים אשׁר בגבעון׃ </p>
<p id="v13"><sup><small>13</small></sup>  ויהי כראות כל־העם אשׁר את־ישׁמעאל את־יוחנן בן־קרח ואת כל־שׂרי החילים אשׁר אתו וישׂמחו׃ </p>
<p id="v14"><sup><small>14</small></sup>  ויסבו כל־העם אשׁר־שׁבה ישׁמעאל מן־המצפה וישׁבו וילכו אל־יוחנן בן־קרח׃ </p>
<p id="v15"><sup><small>15</small></sup>  וישׁמעאל בן־נתניה נמלט בשׁמנה אנשׁים מפני יוחנן וילך אל־בני עמון׃ </p>
<p id="v16"><sup><small>16</small></sup>  ויקח יוחנן בן־קרח וכל־שׂרי החילים אשׁר־אתו את כל־שׁארית העם אשׁר השׁיב מאת ישׁמעאל בן־נתניה מן־המצפה אחר הכה את־גדליה בן־אחיקם גברים אנשׁי המלחמה ונשׁים וטף וסרסים אשׁר השׁיב מגבעון׃ </p>
<p id="v17"><sup><small>17</small></sup>  וילכו וישׁבו בגרות כמוהם אשׁר־אצל בית לחם ללכת לבוא מצרים׃ </p>
<p id="v18"><sup><small>18</small></sup>  מפני הכשׂדים כי יראו מפניהם כי־הכה ישׁמעאל בן־נתניה את־גדליהו בן־אחיקם אשׁר־הפקיד מלך־בבל בארץ׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/40">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 40</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/42">
          <span class="pr-2">ירמיה - פֶּרֶק 42</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
