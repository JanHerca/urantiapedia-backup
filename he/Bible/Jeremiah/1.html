<!--
title: ירמיה - פֶּרֶק 1
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/2">ירמיה - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  דברי ירמיהו בן־חלקיהו מן־הכהנים אשׁר בענתות בארץ בנימן׃ </p>
<p id="v2"><sup><small>2</small></sup>  אשׁר היה דבר־יהוה אליו בימי יאשׁיהו בן־אמון מלך יהודה בשׁלשׁ־עשׂרה שׁנה למלכו׃ </p>
<p id="v3"><sup><small>3</small></sup>  ויהי בימי יהויקים בן־יאשׁיהו מלך יהודה עד־תם עשׁתי עשׂרה שׁנה לצדקיהו בן־יאשׁיהו מלך יהודה עד־גלות ירושׁלם בחדשׁ החמישׁי׃ </p>
<p id="v4"><sup><small>4</small></sup>  ויהי דבר־יהוה אלי לאמר׃ </p>
<p id="v5"><sup><small>5</small></sup>  בטרם אצורך בבטן ידעתיך ובטרם תצא מרחם הקדשׁתיך נביא לגוים נתתיך׃ </p>
<p id="v6"><sup><small>6</small></sup>  ואמר אהה אדני יהוה הנה לא־ידעתי דבר כי־נער אנכי׃ </p>
<p id="v7"><sup><small>7</small></sup>  ויאמר יהוה אלי אל־תאמר נער אנכי כי על־כל־אשׁר אשׁלחך תלך ואת כל־אשׁר אצוך תדבר׃ </p>
<p id="v8"><sup><small>8</small></sup>  אל־תירא מפניהם כי־אתך אני להצלך נאם־יהוה׃ </p>
<p id="v9"><sup><small>9</small></sup>  וישׁלח יהוה את־ידו ויגע על־פי ויאמר יהוה אלי הנה נתתי דברי בפיך׃ </p>
<p id="v10"><sup><small>10</small></sup>  ראה הפקדתיך היום הזה על־הגוים ועל־הממלכות לנתושׁ ולנתוץ ולהאביד ולהרוס לבנות ולנטוע׃ </p>
<p id="v11"><sup><small>11</small></sup>  ויהי דבר־יהוה אלי לאמר מה־אתה ראה ירמיהו ואמר מקל שׁקד אני ראה׃ </p>
<p id="v12"><sup><small>12</small></sup>  ויאמר יהוה אלי היטבת לראות כי־שׁקד אני על־דברי לעשׂתו׃ </p>
<p id="v13"><sup><small>13</small></sup>  ויהי דבר־יהוה אלי שׁנית לאמר מה אתה ראה ואמר סיר נפוח אני ראה ופניו מפני צפונה׃ </p>
<p id="v14"><sup><small>14</small></sup>  ויאמר יהוה אלי מצפון תפתח הרעה על כל־ישׁבי הארץ׃ </p>
<p id="v15"><sup><small>15</small></sup>  כי הנני קרא לכל־משׁפחות ממלכות צפונה נאם־יהוה ובאו ונתנו אישׁ כסאו פתח שׁערי ירושׁלם ועל כל־חומתיה סביב ועל כל־ערי יהודה׃ </p>
<p id="v16"><sup><small>16</small></sup>  ודברתי משׁפטי אותם על כל־רעתם אשׁר עזבוני ויקטרו לאלהים אחרים וישׁתחוו למעשׂי ידיהם׃ </p>
<p id="v17"><sup><small>17</small></sup>  ואתה תאזר מתניך וקמת ודברת אליהם את כל־אשׁר אנכי אצוך אל־תחת מפניהם פן־אחתך לפניהם׃ </p>
<p id="v18"><sup><small>18</small></sup>  ואני הנה נתתיך היום לעיר מבצר ולעמוד ברזל ולחמות נחשׁת על־כל־הארץ למלכי יהודה לשׂריה לכהניה ולעם הארץ׃ </p>
<p id="v19"><sup><small>19</small></sup>  ונלחמו אליך ולא־יוכלו לך כי־אתך אני נאם־יהוה להצילך׃ </p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/2">ירמיה - פֶּרֶק 2</a></td>
      </tr>
    </tbody>
  </table>
</figure>
