<!--
title: ירמיה - פֶּרֶק 37
description: 
published: true
date: 2023-11-8T20:31:8Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/36">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 36</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/38">
          <span class="pr-2">ירמיה - פֶּרֶק 38</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וימלך־מלך צדקיהו בן־יאשׁיהו תחת כניהו בן־יהויקים אשׁר המליך נבוכדראצר מלך־בבל בארץ יהודה׃ </p>
<p id="v2"><sup><small>2</small></sup>  ולא שׁמע הוא ועבדיו ועם הארץ אל־דברי יהוה אשׁר דבר ביד ירמיהו הנביא׃ </p>
<p id="v3"><sup><small>3</small></sup>  וישׁלח המלך צדקיהו את־יהוכל בן־שׁלמיה ואת־צפניהו בן־מעשׂיה הכהן אל־ירמיהו הנביא לאמר התפלל־נא בעדנו אל־יהוה אלהינו׃ </p>
<p id="v4"><sup><small>4</small></sup>  וירמיהו בא ויצא בתוך העם ולא־נתנו אתו בית הכליא׃ </p>
<p id="v5"><sup><small>5</small></sup>  וחיל פרעה יצא ממצרים וישׁמעו הכשׂדים הצרים על־ירושׁלם את־שׁמעם ויעלו מעל ירושׁלם׃ </p>
<p id="v6"><sup><small>6</small></sup>  ויהי דבר־יהוה אל־ירמיהו הנביא לאמר׃ </p>
<p id="v7"><sup><small>7</small></sup>  כה־אמר יהוה אלהי ישׂראל כה תאמרו אל־מלך יהודה השׁלח אתכם אלי לדרשׁני הנה חיל פרעה היצא לכם לעזרה שׁב לארצו מצרים׃ </p>
<p id="v8"><sup><small>8</small></sup>  ושׁבו הכשׂדים ונלחמו על־העיר הזאת ולכדה ושׂרפה באשׁ׃ </p>
<p id="v9"><sup><small>9</small></sup>  כה אמר יהוה אל־תשׁאו נפשׁתיכם לאמר הלך ילכו מעלינו הכשׂדים כי־לא ילכו׃ </p>
<p id="v10"><sup><small>10</small></sup>  כי אם־הכיתם כל־חיל כשׂדים הנלחמים אתכם ונשׁארו בם אנשׁים מדקרים אישׁ באהלו יקומו ושׂרפו את־העיר הזאת באשׁ׃ </p>
<p id="v11"><sup><small>11</small></sup>  והיה בהעלות חיל הכשׂדים מעל ירושׁלם מפני חיל פרעה׃ </p>
<p id="v12"><sup><small>12</small></sup>  ויצא ירמיהו מירושׁלם ללכת ארץ בנימן לחלק משׁם בתוך העם׃ </p>
<p id="v13"><sup><small>13</small></sup>  ויהי־הוא בשׁער בנימן ושׁם בעל פקדת ושׁמו יראייה בן־שׁלמיה בן־חנניה ויתפשׂ את־ירמיהו הנביא לאמר אל־הכשׂדים אתה נפל׃ </p>
<p id="v14"><sup><small>14</small></sup>  ויאמר ירמיהו שׁקר אינני נפל על־הכשׂדים ולא שׁמע אליו ויתפשׂ יראייה בירמיהו ויבאהו אל־השׂרים׃ </p>
<p id="v15"><sup><small>15</small></sup>  ויקצפו השׂרים על־ירמיהו והכו אתו ונתנו אותו בית האסור בית יהונתן הספר כי־אתו עשׂו לבית הכלא׃ </p>
<p id="v16"><sup><small>16</small></sup>  כי בא ירמיהו אל־בית הבור ואל־החניות וישׁב־שׁם ירמיהו ימים רבים׃ </p>
<p id="v17"><sup><small>17</small></sup>  וישׁלח המלך צדקיהו ויקחהו וישׁאלהו המלך בביתו בסתר ויאמר הישׁ דבר מאת יהוה ויאמר ירמיהו ישׁ ויאמר ביד מלך־בבל תנתן׃ </p>
<p id="v18"><sup><small>18</small></sup>  ויאמר ירמיהו אל־המלך צדקיהו מה חטאתי לך ולעבדיך ולעם הזה כי־נתתם אותי אל־בית הכלא׃ </p>
<p id="v19"><sup><small>19</small></sup>  ואיו נביאיכם אשׁר־נבאו לכם לאמר לא־יבא מלך־בבל עליכם ועל הארץ הזאת׃ </p>
<p id="v20"><sup><small>20</small></sup>  ועתה שׁמע־נא אדני המלך תפל־נא תחנתי לפניך ואל־תשׁבני בית יהונתן הספר ולא אמות שׁם׃ </p>
<p id="v21"><sup><small>21</small></sup>  ויצוה המלך צדקיהו ויפקדו את־ירמיהו בחצר המטרה ונתן לו ככר־לחם ליום מחוץ האפים עד־תם כל־הלחם מן־העיר וישׁב ירמיהו בחצר המטרה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/36">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 36</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/38">
          <span class="pr-2">ירמיה - פֶּרֶק 38</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
