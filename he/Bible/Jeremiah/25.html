<!--
title: ירמיה - פֶּרֶק 25
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/24">ירמיה - פֶּרֶק 24</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/26">ירמיה - פֶּרֶק 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הדבר אשׁר־היה על־ירמיהו על־כל־עם יהודה בשׁנה הרבעית ליהויקים בן־יאשׁיהו מלך יהודה היא השׁנה הראשׁנית לנבוכדראצר מלך בבל׃ </p>
<p id="v2"><sup><small>2</small></sup>  אשׁר דבר ירמיהו הנביא על־כל־עם יהודה ואל כל־ישׁבי ירושׁלם לאמר׃ </p>
<p id="v3"><sup><small>3</small></sup>  מן־שׁלשׁ עשׂרה שׁנה ליאשׁיהו בן־אמון מלך יהודה ועד היום הזה זה שׁלשׁ ועשׂרים שׁנה היה דבר־יהוה אלי ואדבר אליכם אשׁכים ודבר ולא שׁמעתם׃ </p>
<p id="v4"><sup><small>4</small></sup>  ושׁלח יהוה אליכם את־כל־עבדיו הנבאים השׁכם ושׁלח ולא שׁמעתם ולא־הטיתם את־אזנכם לשׁמע׃ </p>
<p id="v5"><sup><small>5</small></sup>  לאמר שׁובו־נא אישׁ מדרכו הרעה ומרע מעלליכם ושׁבו על־האדמה אשׁר נתן יהוה לכם ולאבותיכם למן־עולם ועד־עולם׃ </p>
<p id="v6"><sup><small>6</small></sup>  ואל־תלכו אחרי אלהים אחרים לעבדם ולהשׁתחות להם ולא־תכעיסו אותי במעשׂה ידיכם ולא ארע לכם׃ <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  ולא־שׁמעתם אלי נאם־יהוה למען הכעסוני במעשׂה ידיכם לרע לכם׃ </p>
<p id="v8"><sup><small>8</small></sup>  לכן כה אמר יהוה צבאות יען אשׁר לא־שׁמעתם את־דברי׃ </p>
<p id="v9"><sup><small>9</small></sup>  הנני שׁלח ולקחתי את־כל־משׁפחות צפון נאם־יהוה ואל־נבוכדראצר מלך־בבל עבדי והבאתים על־הארץ הזאת ועל־ישׁביה ועל כל־הגוים האלה סביב והחרמתים ושׂמתים לשׁמה ולשׁרקה ולחרבות עולם׃ </p>
<p id="v10"><sup><small>10</small></sup>  והאבדתי מהם קול שׂשׂון וקול שׂמחה קול חתן וקול כלה קול רחים ואור נר׃ </p>
<p id="v11"><sup><small>11</small></sup>  והיתה כל־הארץ הזאת לחרבה לשׁמה ועבדו הגוים האלה את־מלך בבל שׁבעים שׁנה׃ </p>
<p id="v12"><sup><small>12</small></sup>  והיה כמלאות שׁבעים שׁנה אפקד על־מלך־בבל ועל־הגוי ההוא נאם־יהוה את־עונם ועל־ארץ כשׂדים ושׂמתי אתו לשׁממות עולם׃ </p>
<p id="v13"><sup><small>13</small></sup>  והבאיתי על־הארץ ההיא את־כל־דברי אשׁר־דברתי עליה את כל־הכתוב בספר הזה אשׁר־נבא ירמיהו על־כל־הגוים׃ </p>
<p id="v14"><sup><small>14</small></sup>  כי עבדו־בם גם־המה גוים רבים ומלכים גדולים ושׁלמתי להם כפעלם וכמעשׂה ידיהם׃ </p>
<p id="v15"><sup><small>15</small></sup>  כי כה אמר יהוה אלהי ישׂראל אלי קח את־כוס היין החמה הזאת מידי והשׁקיתה אתו את־כל־הגוים אשׁר אנכי שׁלח אותך אליהם׃ </p>
<p id="v16"><sup><small>16</small></sup>  ושׁתו והתגעשׁו והתהללו מפני החרב אשׁר אנכי שׁלח בינתם׃ </p>
<p id="v17"><sup><small>17</small></sup>  ואקח את־הכוס מיד יהוה ואשׁקה את־כל־הגוים אשׁר־שׁלחני יהוה אליהם׃ </p>
<p id="v18"><sup><small>18</small></sup>  את־ירושׁלם ואת־ערי יהודה ואת־מלכיה את־שׂריה לתת אתם לחרבה לשׁמה לשׁרקה ולקללה כיום הזה׃ </p>
<p id="v19"><sup><small>19</small></sup>  את־פרעה מלך־מצרים ואת־עבדיו ואת־שׂריו ואת־כל־עמו׃ </p>
<p id="v20"><sup><small>20</small></sup>  ואת כל־הערב ואת כל־מלכי ארץ העוץ ואת כל־מלכי ארץ פלשׁתים ואת־אשׁקלון ואת־עזה ואת־עקרון ואת שׁארית אשׁדוד׃ </p>
<p id="v21"><sup><small>21</small></sup>  את־אדום ואת־מואב ואת־בני עמון׃ </p>
<p id="v22"><sup><small>22</small></sup>  ואת כל־מלכי־צר ואת כל־מלכי צידון ואת מלכי האי אשׁר בעבר הים׃ </p>
<p id="v23"><sup><small>23</small></sup>  ואת־דדן ואת־תימא ואת־בוז ואת כל־קצוצי פאה׃ </p>
<p id="v24"><sup><small>24</small></sup>  ואת כל־מלכי ערב ואת כל־מלכי הערב השׁכנים במדבר׃ </p>
<p id="v25"><sup><small>25</small></sup>  ואת כל־מלכי זמרי ואת כל־מלכי עילם ואת כל־מלכי מדי׃ </p>
<p id="v26"><sup><small>26</small></sup>  ואת כל־מלכי הצפון הקרבים והרחקים אישׁ אל־אחיו ואת כל־הממלכות הארץ אשׁר על־פני האדמה ומלך שׁשׁך ישׁתה אחריהם׃ </p>
<p id="v27"><sup><small>27</small></sup>  ואמרת אליהם כה־אמר יהוה צבאות אלהי ישׂראל שׁתו ושׁכרו וקיו ונפלו ולא תקומו מפני החרב אשׁר אנכי שׁלח ביניכם׃ </p>
<p id="v28"><sup><small>28</small></sup>  והיה כי ימאנו לקחת־הכוס מידך לשׁתות ואמרת אליהם כה אמר יהוה צבאות שׁתו תשׁתו׃ </p>
<p id="v29"><sup><small>29</small></sup>  כי הנה בעיר אשׁר נקרא־שׁמי עליה אנכי מחל להרע ואתם הנקה תנקו לא תנקו כי חרב אני קרא על־כל־ישׁבי הארץ נאם יהוה צבאות׃ </p>
<p id="v30"><sup><small>30</small></sup>  ואתה תנבא אליהם את כל־הדברים האלה ואמרת אליהם יהוה ממרום ישׁאג וממעון קדשׁו יתן קולו שׁאג ישׁאג על־נוהו הידד כדרכים יענה אל כל־ישׁבי הארץ׃ </p>
<p id="v31"><sup><small>31</small></sup>  בא שׁאון עד־קצה הארץ כי ריב ליהוה בגוים נשׁפט הוא לכל־בשׂר הרשׁעים נתנם לחרב נאם־יהוה׃ </p>
<p id="v32"><sup><small>32</small></sup>  כה אמר יהוה צבאות הנה רעה יצאת מגוי אל־גוי וסער גדול יעור מירכתי־ארץ׃ </p>
<p id="v33"><sup><small>33</small></sup>  והיו חללי יהוה ביום ההוא מקצה הארץ ועד־קצה הארץ לא יספדו ולא יאספו ולא יקברו לדמן על־פני האדמה יהיו׃ </p>
<p id="v34"><sup><small>34</small></sup>  הילילו הרעים וזעקו והתפלשׁו אדירי הצאן כי־מלאו ימיכם לטבוח ותפוצותיכם ונפלתם ככלי חמדה׃ </p>
<p id="v35"><sup><small>35</small></sup>  ואבד מנוס מן־הרעים ופליטה מאדירי הצאן׃ </p>
<p id="v36"><sup><small>36</small></sup>  קול צעקת הרעים ויללת אדירי הצאן כי־שׁדד יהוה את־מרעיתם׃ </p>
<p id="v37"><sup><small>37</small></sup>  ונדמו נאות השׁלום מפני חרון אף־יהוה׃ </p>
<p id="v38"><sup><small>38</small></sup>  עזב ככפיר סכו כי־היתה ארצם לשׁמה מפני חרון היונה ומפני חרון אפו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/24">ירמיה - פֶּרֶק 24</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/26">ירמיה - פֶּרֶק 26</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 25:6 <i>אלוהים אחד ואלי שקר</i>: <a href="/he/The_Urantia_Book/160#p5_9">או 160:5.9</a>. </li>
</ol>
</div>
