<!--
title: ירמיה - פֶּרֶק 33
description: 
published: true
date: 2023-11-8T20:31:8Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/32">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 32</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/34">
          <span class="pr-2">ירמיה - פֶּרֶק 34</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אל־ירמיהו שׁנית והוא עודנו עצור בחצר המטרה לאמר׃ </p>
<p id="v2"><sup><small>2</small></sup>  כה־אמר יהוה עשׂה יהוה יוצר אותה להכינה יהוה שׁמו׃ </p>
<p id="v3"><sup><small>3</small></sup>  קרא אלי ואענך ואגידה לך גדלות ובצרות לא ידעתם׃ </p>
<p id="v4"><sup><small>4</small></sup>  כי כה אמר יהוה אלהי ישׂראל על־בתי העיר הזאת ועל־בתי מלכי יהודה הנתצים אל־הסללות ואל־החרב׃ </p>
<p id="v5"><sup><small>5</small></sup>  באים להלחם את־הכשׂדים ולמלאם את־פגרי האדם אשׁר־הכיתי באפי ובחמתי ואשׁר הסתרתי פני מהעיר הזאת על כל־רעתם׃ </p>
<p id="v6"><sup><small>6</small></sup>  הנני מעלה־לה ארכה ומרפא ורפאתים וגליתי להם עתרת שׁלום ואמת׃ </p>
<p id="v7"><sup><small>7</small></sup>  והשׁבתי את־שׁבות יהודה ואת שׁבות ישׂראל ובנתים כבראשׁנה׃ </p>
<p id="v8"><sup><small>8</small></sup>  וטהרתים מכל־עונם אשׁר חטאו־לי וסלחתי לכול־עונותיהם אשׁר חטאו־לי ואשׁר פשׁעו בי׃ </p>
<p id="v9"><sup><small>9</small></sup>  והיתה לי לשׁם שׂשׂון לתהלה ולתפארת לכל גויי הארץ אשׁר ישׁמעו את־כל־הטובה אשׁר אנכי עשׂה אתם ופחדו ורגזו על כל־הטובה ועל כל־השׁלום אשׁר אנכי עשׂה לה׃ </p>
<p id="v10"><sup><small>10</small></sup>  כה אמר יהוה עוד ישׁמע במקום־הזה אשׁר אתם אמרים חרב הוא מאין אדם ומאין בהמה בערי יהודה ובחצות ירושׁלם הנשׁמות מאין אדם ומאין יושׁב ומאין בהמה׃ </p>
<p id="v11"><sup><small>11</small></sup>  קול שׂשׂון וקול שׂמחה קול חתן וקול כלה קול אמרים הודו את־יהוה צבאות כי־טוב יהוה כי־לעולם חסדו מבאים תודה בית יהוה כי־אשׁיב את־שׁבות־הארץ כבראשׁנה אמר יהוה׃ <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  כה־אמר יהוה צבאות עוד יהיה במקום הזה החרב מאין־אדם ועד־בהמה ובכל־עריו נוה רעים מרבצים צאן׃ </p>
<p id="v13"><sup><small>13</small></sup>  בערי ההר בערי השׁפלה ובערי הנגב ובארץ בנימן ובסביבי ירושׁלם ובערי יהודה עד תעברנה הצאן על־ידי מונה אמר יהוה׃ </p>
<p id="v14"><sup><small>14</small></sup>  הנה ימים באים נאם־יהוה והקמתי את־הדבר הטוב אשׁר דברתי אל־בית ישׂראל ועל־בית יהודה׃ </p>
<p id="v15"><sup><small>15</small></sup>  בימים ההם ובעת ההיא אצמיח לדוד צמח צדקה ועשׂה משׁפט וצדקה בארץ׃ <sup id="cite2"><a href="#fn2">[2]</a></sup></p>
<p id="v16"><sup><small>16</small></sup>  בימים ההם תושׁע יהודה וירושׁלם תשׁכון לבטח וזה אשׁר־יקרא־לה יהוה צדקנו׃ <sup id="cite3"><a href="#fn3">[3]</a></sup></p>
<p id="v17"><sup><small>17</small></sup>  כי־כה אמר יהוה לא־יכרת לדוד אישׁ ישׁב על־כסא בית־ישׂראל׃ </p>
<p id="v18"><sup><small>18</small></sup>  ולכהנים הלוים לא־יכרת אישׁ מלפני מעלה עולה ומקטיר מנחה ועשׂה־זבח כל־הימים׃ </p>
<p id="v19"><sup><small>19</small></sup>  ויהי דבר־יהוה אל־ירמיהו לאמור׃ </p>
<p id="v20"><sup><small>20</small></sup>  כה אמר יהוה אם־תפרו את־בריתי היום ואת־בריתי הלילה ולבלתי היות יומם־ולילה בעתם׃ </p>
<p id="v21"><sup><small>21</small></sup>  גם־בריתי תפר את־דוד עבדי מהיות־לו בן מלך על־כסאו ואת־הלוים הכהנים משׁרתי׃ </p>
<p id="v22"><sup><small>22</small></sup>  אשׁר לא־יספר צבא השׁמים ולא ימד חול הים כן ארבה את־זרע דוד עבדי ואת־הלוים משׁרתי אתי׃ </p>
<p id="v23"><sup><small>23</small></sup>  ויהי דבר־יהוה אל־ירמיהו לאמר׃ </p>
<p id="v24"><sup><small>24</small></sup>  הלוא ראית מה־העם הזה דברו לאמר שׁתי המשׁפחות אשׁר בחר יהוה בהם וימאסם ואת־עמי ינאצון מהיות עוד גוי לפניהם׃ </p>
<p id="v25"><sup><small>25</small></sup>  כה אמר יהוה אם־לא בריתי יומם ולילה חקות שׁמים וארץ לא־שׂמתי׃ </p>
<p id="v26"><sup><small>26</small></sup>  גם־זרע יעקוב ודוד עבדי אמאס מקחת מזרעו משׁלים אל־זרע אברהם ישׂחק ויעקב כי־אשׁוב את־שׁבותם ורחמתים׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/32">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 32</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/34">
          <span class="pr-2">ירמיה - פֶּרֶק 34</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 33:11 <i>חלק 1: אלוהים הוא טוב</i>: <a href="/he/The_Urantia_Book/2#p6_3">או 2:6.3</a>. </li>
  <li id="fn2"><a href="#cite2">↑</a> 33:15 <i>גזע או ענף של גפן</i>: <a href="/he/The_Urantia_Book/180#p2_3">או 180:2.3</a>. </li>
  <li id="fn3"><a href="#cite3">↑</a> 33:16 <i>ה' צדקנו</i>: <a href="/he/The_Urantia_Book/150#p5_2">או 150:5.2</a>. </li>
</ol>
</div>
