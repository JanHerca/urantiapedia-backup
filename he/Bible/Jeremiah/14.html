<!--
title: ירמיה - פֶּרֶק 14
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/13">ירמיה - פֶּרֶק 13</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/15">ירמיה - פֶּרֶק 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אשׁר היה דבר־יהוה אל־ירמיהו על־דברי הבצרות׃ </p>
<p id="v2"><sup><small>2</small></sup>  אבלה יהודה ושׁעריה אמללו קדרו לארץ וצוחת ירושׁלם עלתה׃ </p>
<p id="v3"><sup><small>3</small></sup>  ואדריהם שׁלחו צעוריהם למים באו על־גבים לא־מצאו מים שׁבו כליהם ריקם בשׁו והכלמו וחפו ראשׁם׃ </p>
<p id="v4"><sup><small>4</small></sup>  בעבור האדמה חתה כי לא־היה גשׁם בארץ בשׁו אכרים חפו ראשׁם׃ </p>
<p id="v5"><sup><small>5</small></sup>  כי גם־אילת בשׂדה ילדה ועזוב כי לא־היה דשׁא׃ </p>
<p id="v6"><sup><small>6</small></sup>  ופראים עמדו על־שׁפים שׁאפו רוח כתנים כלו עיניהם כי־אין עשׂב׃ </p>
<p id="v7"><sup><small>7</small></sup>  אם־עונינו ענו בנו יהוה עשׂה למען שׁמך כי־רבו משׁובתינו לך חטאנו׃ </p>
<p id="v8"><sup><small>8</small></sup>  מקוה ישׂראל מושׁיעו בעת צרה למה תהיה כגר בארץ וכארח נטה ללון׃ </p>
<p id="v9"><sup><small>9</small></sup>  למה תהיה כאישׁ נדהם כגבור לא־יוכל להושׁיע ואתה בקרבנו יהוה ושׁמך עלינו נקרא אל־תנחנו׃ </p>
<p id="v10"><sup><small>10</small></sup>  כה־אמר יהוה לעם הזה כן אהבו לנוע רגליהם לא חשׂכו ויהוה לא רצם עתה יזכר עונם ויפקד חטאתם׃ </p>
<p id="v11"><sup><small>11</small></sup>  ויאמר יהוה אלי אל־תתפלל בעד־העם הזה לטובה׃ </p>
<p id="v12"><sup><small>12</small></sup>  כי יצמו אינני שׁמע אל־רנתם וכי יעלו עלה ומנחה אינני רצם כי בחרב וברעב ובדבר אנכי מכלה אותם׃ </p>
<p id="v13"><sup><small>13</small></sup>  ואמר אהה אדני יהוה הנה הנבאים אמרים להם לא־תראו חרב ורעב לא־יהיה לכם כי־שׁלום אמת אתן לכם במקום הזה׃ </p>
<p id="v14"><sup><small>14</small></sup>  ויאמר יהוה אלי שׁקר הנבאים נבאים בשׁמי לא שׁלחתים ולא צויתים ולא דברתי אליהם חזון שׁקר וקסם ואלול ותרמות לבם המה מתנבאים לכם׃ </p>
<p id="v15"><sup><small>15</small></sup>  לכן כה־אמר יהוה על־הנבאים הנבאים בשׁמי ואני לא־שׁלחתים והמה אמרים חרב ורעב לא יהיה בארץ הזאת בחרב וברעב יתמו הנבאים ההמה׃ </p>
<p id="v16"><sup><small>16</small></sup>  והעם אשׁר־המה נבאים להם יהיו משׁלכים בחצות ירושׁלם מפני הרעב והחרב ואין מקבר להמה המה נשׁיהם ובניהם ובנתיהם ושׁפכתי עליהם את־רעתם׃ </p>
<p id="v17"><sup><small>17</small></sup>  ואמרת אליהם את־הדבר הזה תרדנה עיני דמעה לילה ויומם ואל־תדמינה כי שׁבר גדול נשׁברה בתולת בת־עמי מכה נחלה מאד׃ </p>
<p id="v18"><sup><small>18</small></sup>  אם־יצאתי השׂדה והנה חללי־חרב ואם באתי העיר והנה תחלואי רעב כי־גם־נביא גם־כהן סחרו אל־ארץ ולא ידעו׃ </p>
<p id="v19"><sup><small>19</small></sup>  המאס מאסת את־יהודה אם־בציון געלה נפשׁך מדוע הכיתנו ואין לנו מרפא קוה לשׁלום ואין טוב ולעת מרפא והנה בעתה׃ </p>
<p id="v20"><sup><small>20</small></sup>  ידענו יהוה רשׁענו עון אבותינו כי חטאנו לך׃ </p>
<p id="v21"><sup><small>21</small></sup>  אל־תנאץ למען שׁמך אל־תנבל כסא כבודך זכר אל־תפר בריתך אתנו׃ </p>
<p id="v22"><sup><small>22</small></sup>  הישׁ בהבלי הגוים מגשׁמים ואם־השׁמים יתנו רבבים הלא אתה־הוא יהוה אלהינו ונקוה־לך כי־אתה עשׂית את־כל־אלה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/13">ירמיה - פֶּרֶק 13</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/15">ירמיה - פֶּרֶק 15</a></td>
      </tr>
    </tbody>
  </table>
</figure>
