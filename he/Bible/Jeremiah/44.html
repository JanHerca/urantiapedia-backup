<!--
title: ירמיה - פֶּרֶק 44
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/43">ירמיה - פֶּרֶק 43</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/45">ירמיה - פֶּרֶק 45</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הדבר אשׁר היה אל־ירמיהו אל כל־היהודים הישׁבים בארץ מצרים הישׁבים במגדל ובתחפנחס ובנף ובארץ פתרוס לאמר׃ </p>
<p id="v2"><sup><small>2</small></sup>  כה־אמר יהוה צבאות אלהי ישׂראל אתם ראיתם את כל־הרעה אשׁר הבאתי על־ירושׁלם ועל כל־ערי יהודה והנם חרבה היום הזה ואין בהם יושׁב׃ </p>
<p id="v3"><sup><small>3</small></sup>  מפני רעתם אשׁר עשׂו להכעסני ללכת לקטר לעבד לאלהים אחרים אשׁר לא ידעום המה אתם ואבתיכם׃ </p>
<p id="v4"><sup><small>4</small></sup>  ואשׁלח אליכם את־כל־עבדי הנביאים השׁכים ושׁלח לאמר אל־נא תעשׂו את דבר־התעבה הזאת אשׁר שׂנאתי׃ </p>
<p id="v5"><sup><small>5</small></sup>  ולא שׁמעו ולא־הטו את־אזנם לשׁוב מרעתם לבלתי קטר לאלהים אחרים׃ </p>
<p id="v6"><sup><small>6</small></sup>  ותתך חמתי ואפי ותבער בערי יהודה ובחצות ירושׁלם ותהיינה לחרבה לשׁממה כיום הזה׃ </p>
<p id="v7"><sup><small>7</small></sup>  ועתה כה־אמר יהוה אלהי צבאות אלהי ישׂראל למה אתם עשׂים רעה גדולה אל־נפשׁתכם להכרית לכם אישׁ־ואשׁה עולל ויונק מתוך יהודה לבלתי הותיר לכם שׁארית׃ </p>
<p id="v8"><sup><small>8</small></sup>  להכעסני במעשׂי ידיכם לקטר לאלהים אחרים בארץ מצרים אשׁר־אתם באים לגור שׁם למען הכרית לכם ולמען היותכם לקללה ולחרפה בכל גויי הארץ׃ </p>
<p id="v9"><sup><small>9</small></sup>  השׁכחתם את־רעות אבותיכם ואת־רעות מלכי יהודה ואת רעות נשׁיו ואת רעתכם ואת רעת נשׁיכם אשׁר עשׂו בארץ יהודה ובחצות ירושׁלם׃ </p>
<p id="v10"><sup><small>10</small></sup>  לא דכאו עד היום הזה ולא יראו ולא־הלכו בתורתי ובחקתי אשׁר־נתתי לפניכם ולפני אבותיכם׃ </p>
<p id="v11"><sup><small>11</small></sup>  לכן כה־אמר יהוה צבאות אלהי ישׂראל הנני שׂם פני בכם לרעה ולהכרית את־כל־יהודה׃ </p>
<p id="v12"><sup><small>12</small></sup>  ולקחתי את־שׁארית יהודה אשׁר־שׂמו פניהם לבוא ארץ־מצרים לגור שׁם ותמו כל בארץ מצרים יפלו בחרב ברעב יתמו מקטן ועד־גדול בחרב וברעב ימתו והיו לאלה לשׁמה ולקללה ולחרפה׃ </p>
<p id="v13"><sup><small>13</small></sup>  ופקדתי על היושׁבים בארץ מצרים כאשׁר פקדתי על־ירושׁלם בחרב ברעב ובדבר׃ </p>
<p id="v14"><sup><small>14</small></sup>  ולא יהיה פליט ושׂריד לשׁארית יהודה הבאים לגור־שׁם בארץ מצרים ולשׁוב ארץ יהודה אשׁר־המה מנשׂאים את־נפשׁם לשׁוב לשׁבת שׁם כי לא־ישׁובו כי אם־פלטים׃ </p>
<p id="v15"><sup><small>15</small></sup>  ויענו את־ירמיהו כל־האנשׁים הידעים כי־מקטרות נשׁיהם לאלהים אחרים וכל־הנשׁים העמדות קהל גדול וכל־העם הישׁבים בארץ־מצרים בפתרוס לאמר׃ </p>
<p id="v16"><sup><small>16</small></sup>  הדבר אשׁר־דברת אלינו בשׁם יהוה איננו שׁמעים אליך׃ </p>
<p id="v17"><sup><small>17</small></sup>  כי עשׂה נעשׂה את־כל־הדבר אשׁר־יצא מפינו לקטר למלכת השׁמים והסיך־לה נסכים כאשׁר עשׂינו אנחנו ואבתינו מלכינו ושׂרינו בערי יהודה ובחצות ירושׁלם ונשׂבע־לחם ונהיה טובים ורעה לא ראינו׃ </p>
<p id="v18"><sup><small>18</small></sup>  ומן־אז חדלנו לקטר למלכת השׁמים והסך־לה נסכים חסרנו כל ובחרב וברעב תמנו׃ </p>
<p id="v19"><sup><small>19</small></sup>  וכי־אנחנו מקטרים למלכת השׁמים ולהסך לה נסכים המבלעדי אנשׁינו עשׂינו לה כונים להעצבה והסך לה נסכים׃ </p>
<p id="v20"><sup><small>20</small></sup>  ויאמר ירמיהו אל־כל־העם על־הגברים ועל־הנשׁים ועל־כל־העם הענים אתו דבר לאמר׃ </p>
<p id="v21"><sup><small>21</small></sup>  הלוא את־הקטר אשׁר קטרתם בערי יהודה ובחצות ירושׁלם אתם ואבותיכם מלכיכם ושׂריכם ועם הארץ אתם זכר יהוה ותעלה על־לבו׃ </p>
<p id="v22"><sup><small>22</small></sup>  ולא־יוכל יהוה עוד לשׂאת מפני רע מעלליכם מפני התועבת אשׁר עשׂיתם ותהי ארצכם לחרבה ולשׁמה ולקללה מאין יושׁב כהיום הזה׃ </p>
<p id="v23"><sup><small>23</small></sup>  מפני אשׁר קטרתם ואשׁר חטאתם ליהוה ולא שׁמעתם בקול יהוה ובתרתו ובחקתיו ובעדותיו לא הלכתם על־כן קראת אתכם הרעה הזאת כיום הזה׃ </p>
<p id="v24"><sup><small>24</small></sup>  ויאמר ירמיהו אל־כל־העם ואל כל־הנשׁים שׁמעו דבר־יהוה כל־יהודה אשׁר בארץ מצרים׃ </p>
<p id="v25"><sup><small>25</small></sup>  כה־אמר יהוה־צבאות אלהי ישׂראל לאמר אתם ונשׁיכם ותדברנה בפיכם ובידיכם מלאתם לאמר עשׂה נעשׂה את־נדרינו אשׁר נדרנו לקטר למלכת השׁמים ולהסך לה נסכים הקים תקימנה את־נדריכם ועשׂה תעשׂינה את־נדריכם׃ </p>
<p id="v26"><sup><small>26</small></sup>  לכן שׁמעו דבר־יהוה כל־יהודה הישׁבים בארץ מצרים הנני נשׁבעתי בשׁמי הגדול אמר יהוה אם־יהיה עוד שׁמי נקרא בפי כל־אישׁ יהודה אמר חי־אדני יהוה בכל־ארץ מצרים׃ </p>
<p id="v27"><sup><small>27</small></sup>  הנני שׁקד עליהם לרעה ולא לטובה ותמו כל־אישׁ יהודה אשׁר בארץ־מצרים בחרב וברעב עד־כלותם׃ </p>
<p id="v28"><sup><small>28</small></sup>  ופליטי חרב ישׁבון מן־ארץ מצרים ארץ יהודה מתי מספר וידעו כל־שׁארית יהודה הבאים לארץ־מצרים לגור שׁם דבר־מי יקום ממני ומהם׃ </p>
<p id="v29"><sup><small>29</small></sup>  וזאת־לכם האות נאם־יהוה כי־פקד אני עליכם במקום הזה למען תדעו כי קום יקומו דברי עליכם לרעה׃ </p>
<p id="v30"><sup><small>30</small></sup>  כה אמר יהוה הנני נתן את־פרעה חפרע מלך־מצרים ביד איביו וביד מבקשׁי נפשׁו כאשׁר נתתי את־צדקיהו מלך־יהודה ביד נבוכדראצר מלך־בבל איבו ומבקשׁ נפשׁו׃ </p>
