<!--
title: ירמיה - פֶּרֶק 46
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/45">ירמיה - פֶּרֶק 45</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/47">ירמיה - פֶּרֶק 47</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אשׁר היה דבר־יהוה אל־ירמיהו הנביא על־הגוים׃ </p>
<p id="v2"><sup><small>2</small></sup>  למצרים על־חיל פרעה נכו מלך מצרים אשׁר־היה על־נהר־פרת בכרכמשׁ אשׁר הכה נבוכדראצר מלך בבל בשׁנת הרביעית ליהויקים בן־יאשׁיהו מלך יהודה׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  ערכו מגן וצנה וגשׁו למלחמה׃ </p>
<p id="v4"><sup><small>4</small></sup>  אסרו הסוסים ועלו הפרשׁים והתיצבו בכובעים מרקו הרמחים לבשׁו הסרינת׃ </p>
<p id="v5"><sup><small>5</small></sup>  מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם־יהוה׃ </p>
<p id="v6"><sup><small>6</small></sup>  אל־ינוס הקל ואל־ימלט הגבור צפונה על־יד נהר־פרת כשׁלו ונפלו׃ </p>
<p id="v7"><sup><small>7</small></sup>  מי־זה כיאר יעלה כנהרות יתגעשׁו מימיו׃ </p>
<p id="v8"><sup><small>8</small></sup>  מצרים כיאר יעלה וכנהרות יתגעשׁו מים ויאמר אעלה אכסה־ארץ אבידה עיר וישׁבי בה׃ </p>
<p id="v9"><sup><small>9</small></sup>  עלו הסוסים והתהללו הרכב ויצאו הגבורים כושׁ ופוט תפשׂי מגן ולודים תפשׂי דרכי קשׁת׃ </p>
<p id="v10"><sup><small>10</small></sup>  והיום ההוא לאדני יהוה צבאות יום נקמה להנקם מצריו ואכלה חרב ושׂבעה ורותה מדמם כי זבח לאדני יהוה צבאות בארץ צפון אל־נהר־פרת׃ </p>
<p id="v11"><sup><small>11</small></sup>  עלי גלעד וקחי צרי בתולת בת־מצרים לשׁוא הרביתי רפאות תעלה אין לך׃ </p>
<p id="v12"><sup><small>12</small></sup>  שׁמעו גוים קלונך וצוחתך מלאה הארץ כי־גבור בגבור כשׁלו יחדיו נפלו שׁניהם׃ </p>
<p id="v13"><sup><small>13</small></sup>  הדבר אשׁר דבר יהוה אל־ירמיהו הנביא לבוא נבוכדראצר מלך בבל להכות את־ארץ מצרים׃ </p>
<p id="v14"><sup><small>14</small></sup>  הגידו במצרים והשׁמיעו במגדול והשׁמיעו בנף ובתחפנחס אמרו התיצב והכן לך כי־אכלה חרב סביביך׃ </p>
<p id="v15"><sup><small>15</small></sup>  מדוע נסחף אביריך לא עמד כי יהוה הדפו׃ </p>
<p id="v16"><sup><small>16</small></sup>  הרבה כושׁל גם־נפל אישׁ אל־רעהו ויאמרו קומה ונשׁבה אל־עמנו ואל־ארץ מולדתנו מפני חרב היונה׃ </p>
<p id="v17"><sup><small>17</small></sup>  קראו שׁם פרעה מלך־מצרים שׁאון העביר המועד׃ </p>
<p id="v18"><sup><small>18</small></sup>  חי־אני נאם־המלך יהוה צבאות שׁמו כי כתבור בהרים וככרמל בים יבוא׃ </p>
<p id="v19"><sup><small>19</small></sup>  כלי גולה עשׂי לך יושׁבת בת־מצרים כי־נף לשׁמה תהיה ונצתה מאין יושׁב׃ </p>
<p id="v20"><sup><small>20</small></sup>  עגלה יפה־פיה מצרים קרץ מצפון בא בא׃ </p>
<p id="v21"><sup><small>21</small></sup>  גם־שׂכריה בקרבה כעגלי מרבק כי־גם־המה הפנו נסו יחדיו לא עמדו כי יום אידם בא עליהם עת פקדתם׃ </p>
<p id="v22"><sup><small>22</small></sup>  קולה כנחשׁ ילך כי־בחיל ילכו ובקרדמות באו לה כחטבי עצים׃ </p>
<p id="v23"><sup><small>23</small></sup>  כרתו יערה נאם־יהוה כי לא יחקר כי רבו מארבה ואין להם מספר׃ </p>
<p id="v24"><sup><small>24</small></sup>  הבישׁה בת־מצרים נתנה ביד עם־צפון׃ </p>
<p id="v25"><sup><small>25</small></sup>  אמר יהוה צבאות אלהי ישׂראל הנני פוקד אל־אמון מנא ועל־פרעה ועל־מצרים ועל־אלהיה ועל־מלכיה ועל־פרעה ועל הבטחים בו׃ </p>
<p id="v26"><sup><small>26</small></sup>  ונתתים ביד מבקשׁי נפשׁם וביד נבוכדראצר מלך־בבל וביד־עבדיו ואחרי־כן תשׁכן כימי־קדם נאם־יהוה׃ </p>
<p id="v27"><sup><small>27</small></sup>  ואתה אל־תירא עבדי יעקב ואל־תחת ישׂראל כי הנני מושׁעך מרחוק ואת־זרעך מארץ שׁבים ושׁב יעקוב ושׁקט ושׁאנן ואין מחריד׃ <sup id="cite2"><a href="#fn2">[2]</a></sup></p>
<p id="v28"><sup><small>28</small></sup>  אתה אל־תירא עבדי יעקב נאם־יהוה כי אתך אני כי אעשׂה כלה בכל־הגוים אשׁר הדחתיך שׁמה ואתך לא־אעשׂה כלה ויסרתיך למשׁפט ונקה לא אנקך׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/45">ירמיה - פֶּרֶק 45</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/47">ירמיה - פֶּרֶק 47</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 46:2 <i>התבוסה של נכו</i>: <a href="/he/The_Urantia_Book/97#p9_25">או 97:9.25</a>. </li>
  <li id="fn2"><a href="#cite2">↑</a> 46:27 <i>אל תתייאש מאירועים עתידיים</i>: <a href="/he/The_Urantia_Book/174#p0_2">או 174:0.2</a>. </li>
</ol>
</div>
