<!--
title: ירמיה - פֶּרֶק 22
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/21">ירמיה - פֶּרֶק 21</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/23">ירמיה - פֶּרֶק 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  כה אמר יהוה רד בית־מלך יהודה ודברת שׁם את־הדבר הזה׃ </p>
<p id="v2"><sup><small>2</small></sup>  ואמרת שׁמע דבר־יהוה מלך יהודה הישׁב על־כסא דוד אתה ועבדיך ועמך הבאים בשׁערים האלה׃ </p>
<p id="v3"><sup><small>3</small></sup>  כה אמר יהוה עשׂו משׁפט וצדקה והצילו גזול מיד עשׁוק וגר יתום ואלמנה אל־תנו אל־תחמסו ודם נקי אל־תשׁפכו במקום הזה׃ </p>
<p id="v4"><sup><small>4</small></sup>  כי אם־עשׂו תעשׂו את־הדבר הזה ובאו בשׁערי הבית הזה מלכים ישׁבים לדוד על־כסאו רכבים ברכב ובסוסים הוא ועבדו ועמו׃ </p>
<p id="v5"><sup><small>5</small></sup>  ואם לא תשׁמעו את־הדברים האלה בי נשׁבעתי נאם־יהוה כי־לחרבה יהיה הבית הזה׃ </p>
<p id="v6"><sup><small>6</small></sup>  כי־כה אמר יהוה על־בית מלך יהודה גלעד אתה לי ראשׁ הלבנון אם־לא אשׁיתך מדבר ערים לא נושׁבה׃ </p>
<p id="v7"><sup><small>7</small></sup>  וקדשׁתי עליך משׁחתים אישׁ וכליו וכרתו מבחר ארזיך והפילו על־האשׁ׃ </p>
<p id="v8"><sup><small>8</small></sup>  ועברו גוים רבים על העיר הזאת ואמרו אישׁ אל־רעהו על־מה עשׂה יהוה ככה לעיר הגדולה הזאת׃ </p>
<p id="v9"><sup><small>9</small></sup>  ואמרו על אשׁר עזבו את־ברית יהוה אלהיהם וישׁתחוו לאלהים אחרים ויעבדום׃ </p>
<p id="v10"><sup><small>10</small></sup>  אל־תבכו למת ואל־תנדו לו בכו בכו להלך כי לא ישׁוב עוד וראה את־ארץ מולדתו׃ </p>
<p id="v11"><sup><small>11</small></sup>  כי כה אמר־יהוה אל־שׁלם בן־יאשׁיהו מלך יהודה המלך תחת יאשׁיהו אביו אשׁר יצא מן־המקום הזה לא־ישׁוב שׁם עוד׃ </p>
<p id="v12"><sup><small>12</small></sup>  כי במקום אשׁר־הגלו אתו שׁם ימות ואת־הארץ הזאת לא־יראה עוד׃ </p>
<p id="v13"><sup><small>13</small></sup>  הוי בנה ביתו בלא־צדק ועליותיו בלא משׁפט ברעהו יעבד חנם ופעלו לא יתן־לו׃ </p>
<p id="v14"><sup><small>14</small></sup>  האמר אבנה־לי בית מדות ועליות מרוחים וקרע לו חלוני וספון בארז ומשׁוח בשׁשׁר׃ </p>
<p id="v15"><sup><small>15</small></sup>  התמלך כי אתה מתחרה בארז אביך הלוא אכל ושׁתה ועשׂה משׁפט וצדקה אז טוב לו׃ </p>
<p id="v16"><sup><small>16</small></sup>  דן דין־עני ואביון אז טוב הלוא־היא הדעת אתי נאם־יהוה׃ </p>
<p id="v17"><sup><small>17</small></sup>  כי אין עיניך ולבך כי אם־על־בצעך ועל דם־הנקי לשׁפוך ועל־העשׁק ועל־המרוצה לעשׂות׃ </p>
<p id="v18"><sup><small>18</small></sup>  לכן כה־אמר יהוה אל־יהויקים בן־יאשׁיהו מלך יהודה לא־יספדו לו הוי אחי והוי אחות לא־יספדו לו הוי אדון והוי הדה׃ </p>
<p id="v19"><sup><small>19</small></sup>  קבורת חמור יקבר סחוב והשׁלך מהלאה לשׁערי ירושׁלם׃ </p>
<p id="v20"><sup><small>20</small></sup>  עלי הלבנון וצעקי ובבשׁן תני קולך וצעקי מעברים כי נשׁברו כל־מאהביך׃ </p>
<p id="v21"><sup><small>21</small></sup>  דברתי אליך בשׁלותיך אמרת לא אשׁמע זה דרכך מנעוריך כי לא־שׁמעת בקולי׃ </p>
<p id="v22"><sup><small>22</small></sup>  כל־רעיך תרעה־רוח ומאהביך בשׁבי ילכו כי אז תבשׁי ונכלמת מכל רעתך׃ </p>
<p id="v23"><sup><small>23</small></sup>  ישׁבתי בלבנון מקננתי בארזים מה־נחנת בבא־לך חבלים חיל כילדה׃ </p>
<p id="v24"><sup><small>24</small></sup>  חי־אני נאם־יהוה כי אם־יהיה כניהו בן־יהויקים מלך יהודה חותם על־יד ימיני כי משׁם אתקנך׃ </p>
<p id="v25"><sup><small>25</small></sup>  ונתתיך ביד מבקשׁי נפשׁך וביד אשׁר־אתה יגור מפניהם וביד נבוכדראצר מלך־בבל וביד הכשׂדים׃ </p>
<p id="v26"><sup><small>26</small></sup>  והטלתי אתך ואת־אמך אשׁר ילדתך על הארץ אחרת אשׁר לא־ילדתם שׁם ושׁם תמותו׃ </p>
<p id="v27"><sup><small>27</small></sup>  ועל־הארץ אשׁר־הם מנשׂאים את־נפשׁם לשׁוב שׁם שׁמה לא ישׁובו׃ </p>
<p id="v28"><sup><small>28</small></sup>  העצב נבזה נפוץ האישׁ הזה כניהו אם־כלי אין חפץ בו מדוע הוטלו הוא וזרעו והשׁלכו על־הארץ אשׁר לא־ידעו׃ </p>
<p id="v29"><sup><small>29</small></sup>  ארץ ארץ ארץ שׁמעי דבר־יהוה׃ </p>
<p id="v30"><sup><small>30</small></sup>  כה אמר יהוה כתבו את־האישׁ הזה ערירי גבר לא־יצלח בימיו כי לא יצלח מזרעו אישׁ ישׁב על־כסא דוד ומשׁל עוד ביהודה׃ </p>
