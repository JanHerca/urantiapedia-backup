<!--
title: ירמיה - פֶּרֶק 51
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/50">ירמיה - פֶּרֶק 50</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/52">ירמיה - פֶּרֶק 52</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  כה אמר יהוה הנני מעיר על־בבל ואל־ישׁבי לב קמי רוח משׁחית׃ </p>
<p id="v2"><sup><small>2</small></sup>  ושׁלחתי לבבל זרים וזרוה ויבקקו את־ארצה כי־היו עליה מסביב ביום רעה׃ </p>
<p id="v3"><sup><small>3</small></sup>  אל־ידרך ידרך הדרך קשׁתו ואל־יתעל בסרינו ואל־תחמלו אל־בחריה החרימו כל־צבאה׃ </p>
<p id="v4"><sup><small>4</small></sup>  ונפלו חללים בארץ כשׂדים ומדקרים בחוצותיה׃ </p>
<p id="v5"><sup><small>5</small></sup>  כי לא־אלמן ישׂראל ויהודה מאלהיו מיהוה צבאות כי ארצם מלאה אשׁם מקדושׁ ישׂראל׃ <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  נסו מתוך בבל ומלטו אישׁ נפשׁו אל־תדמו בעונה כי עת נקמה היא ליהוה גמול הוא משׁלם לה׃ </p>
<p id="v7"><sup><small>7</small></sup>  כוס־זהב בבל ביד־יהוה משׁכרת כל־הארץ מיינה שׁתו גוים על־כן יתהללו גוים׃ </p>
<p id="v8"><sup><small>8</small></sup>  פתאם נפלה בבל ותשׁבר הילילו עליה קחו צרי למכאובה אולי תרפא׃ </p>
<p id="v9"><sup><small>9</small></sup>  רפאנו את־בבל ולא נרפתה עזבוה ונלך אישׁ לארצו כי־נגע אל־השׁמים משׁפטה ונשׂא עד־שׁחקים׃ </p>
<p id="v10"><sup><small>10</small></sup>  הוציא יהוה את־צדקתינו באו ונספרה בציון את־מעשׂה יהוה אלהינו׃ </p>
<p id="v11"><sup><small>11</small></sup>  הברו החצים מלאו השׁלטים העיר יהוה את־רוח מלכי מדי כי־על־בבל מזמתו להשׁחיתה כי־נקמת יהוה היא נקמת היכלו׃ </p>
<p id="v12"><sup><small>12</small></sup>  אל־חומת בבל שׂאו־נס החזיקו המשׁמר הקימו שׁמרים הכינו הארבים כי גם־זמם יהוה גם־עשׂה את אשׁר־דבר אל־ישׁבי בבל׃ </p>
<p id="v13"><sup><small>13</small></sup>  שׁכנתי על־מים רבים רבת אוצרת בא קצך אמת בצעך׃ </p>
<p id="v14"><sup><small>14</small></sup>  נשׁבע יהוה צבאות בנפשׁו כי אם־מלאתיך אדם כילק וענו עליך הידד׃ </p>
<p id="v15"><sup><small>15</small></sup>  עשׂה ארץ בכחו מכין תבל בחכמתו ובתבונתו נטה שׁמים׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v16"><sup><small>16</small></sup>  לקול תתו המון מים בשׁמים ויעל נשׂאים מקצה־ארץ ברקים למטר עשׂה ויצא רוח מאצרתיו׃ </p>
<p id="v17"><sup><small>17</small></sup>  נבער כל־אדם מדעת הבישׁ כל־צרף מפסל כי שׁקר נסכו ולא־רוח בם׃ </p>
<p id="v18"><sup><small>18</small></sup>  הבל המה מעשׂה תעתעים בעת פקדתם יאבדו׃ </p>
<p id="v19"><sup><small>19</small></sup>  לא־כאלה חלק יעקוב כי־יוצר הכל הוא ושׁבט נחלתו יהוה צבאות שׁמו׃ <sup id="cite4"><a href="#fn4">[4]</a></sup></p>
<p id="v20"><sup><small>20</small></sup>  מפץ־אתה לי כלי מלחמה ונפצתי בך גוים והשׁחתי בך ממלכות׃ </p>
<p id="v21"><sup><small>21</small></sup>  ונפצתי בך סוס ורכבו ונפצתי בך רכב ורכבו׃ </p>
<p id="v22"><sup><small>22</small></sup>  ונפצתי בך אישׁ ואשׁה ונפצתי בך זקן ונער ונפצתי בך בחור ובתולה׃ </p>
<p id="v23"><sup><small>23</small></sup>  ונפצתי בך רעה ועדרו ונפצתי בך אכר וצמדו ונפצתי בך פחות וסגנים׃ </p>
<p id="v24"><sup><small>24</small></sup>  ושׁלמתי לבבל ולכל יושׁבי כשׂדים את כל־רעתם אשׁר־עשׂו בציון לעיניכם נאם יהוה׃ </p>
<p id="v25"><sup><small>25</small></sup>  הנני אליך הר המשׁחית נאם־יהוה המשׁחית את־כל־הארץ ונטיתי את־ידי עליך וגלגלתיך מן־הסלעים ונתתיך להר שׂרפה׃ </p>
<p id="v26"><sup><small>26</small></sup>  ולא־יקחו ממך אבן לפנה ואבן למוסדות כי־שׁממות עולם תהיה נאם־יהוה׃ </p>
<p id="v27"><sup><small>27</small></sup>  שׂאו־נס בארץ תקעו שׁופר בגוים קדשׁו עליה גוים השׁמיעו עליה ממלכות אררט מני ואשׁכנז פקדו עליה טפסר העלו־סוס כילק סמר׃ </p>
<p id="v28"><sup><small>28</small></sup>  קדשׁו עליה גוים את־מלכי מדי את־פחותיה ואת־כל־סגניה ואת כל־ארץ ממשׁלתו׃ </p>
<p id="v29"><sup><small>29</small></sup>  ותרעשׁ הארץ ותחל כי קמה על־בבל מחשׁבות יהוה לשׂום את־ארץ בבל לשׁמה מאין יושׁב׃ </p>
<p id="v30"><sup><small>30</small></sup>  חדלו גבורי בבל להלחם ישׁבו במצדות נשׁתה גבורתם היו לנשׁים הציתו משׁכנתיה נשׁברו בריחיה׃ </p>
<p id="v31"><sup><small>31</small></sup>  רץ לקראת־רץ ירוץ ומגיד לקראת מגיד להגיד למלך בבל כי־נלכדה עירו מקצה׃ </p>
<p id="v32"><sup><small>32</small></sup>  והמעברות נתפשׂו ואת־האגמים שׂרפו באשׁ ואנשׁי המלחמה נבהלו׃ </p>
<p id="v33"><sup><small>33</small></sup>  כי כה אמר יהוה צבאות אלהי ישׂראל בת־בבל כגרן עת הדריכה עוד מעט ובאה עת־הקציר לה׃ </p>
<p id="v34"><sup><small>34</small></sup>  אכלנו הממנו נבוכדראצר מלך בבל הציגנו כלי ריק בלענו כתנין מלא כרשׂו מעדני הדיחנו׃ </p>
<p id="v35"><sup><small>35</small></sup>  חמסי ושׁארי על־בבל תאמר ישׁבת ציון ודמי אל־ישׁבי כשׂדים תאמר ירושׁלם׃ </p>
<p id="v36"><sup><small>36</small></sup>  לכן כה אמר יהוה הנני־רב את־ריבך ונקמתי את־נקמתך והחרבתי את־ימה והבשׁתי את־מקורה׃ </p>
<p id="v37"><sup><small>37</small></sup>  והיתה בבל לגלים מעון־תנים שׁמה ושׁרקה מאין יושׁב׃ </p>
<p id="v38"><sup><small>38</small></sup>  יחדו ככפרים ישׁאגו נערו כגורי אריות׃ </p>
<p id="v39"><sup><small>39</small></sup>  בחמם אשׁית את־משׁתיהם והשׁכרתים למען יעלזו וישׁנו שׁנת־עולם ולא יקיצו נאם יהוה׃ <sup id="cite5"><a href="#fn5">[5]</a></sup></p>
<p id="v40"><sup><small>40</small></sup>  אורידם ככרים לטבוח כאילים עם־עתודים׃ </p>
<p id="v41"><sup><small>41</small></sup>  איך נלכדה שׁשׁך ותתפשׂ תהלת כל־הארץ איך היתה לשׁמה בבל בגוים׃ </p>
<p id="v42"><sup><small>42</small></sup>  עלה על־בבל הים בהמון גליו נכסתה׃ </p>
<p id="v43"><sup><small>43</small></sup>  היו עריה לשׁמה ארץ ציה וערבה ארץ לא־ישׁב בהן כל־אישׁ ולא־יעבר בהן בן־אדם׃ </p>
<p id="v44"><sup><small>44</small></sup>  ופקדתי על־בל בבבל והצאתי את־בלעו מפיו ולא־ינהרו אליו עוד גוים גם־חומת בבל נפלה׃ <sup id="cite6"><a href="#fn6">[6]</a></sup></p>
<p id="v45"><sup><small>45</small></sup>  צאו מתוכה עמי ומלטו אישׁ את־נפשׁו מחרון אף־יהוה׃ </p>
<p id="v46"><sup><small>46</small></sup>  ופן־ירך לבבכם ותיראו בשׁמועה הנשׁמעת בארץ ובא בשׁנה השׁמועה ואחריו בשׁנה השׁמועה וחמס בארץ ומשׁל על־משׁל׃ </p>
<p id="v47"><sup><small>47</small></sup>  לכן הנה ימים באים ופקדתי על־פסילי בבל וכל־ארצה תבושׁ וכל־חלליה יפלו בתוכה׃ </p>
<p id="v48"><sup><small>48</small></sup>  ורננו על־בבל שׁמים וארץ וכל אשׁר בהם כי מצפון יבוא־לה השׁודדים נאם־יהוה׃ </p>
<p id="v49"><sup><small>49</small></sup>  גם־בבל לנפל חללי ישׂראל גם־לבבל נפלו חללי כל־הארץ׃ </p>
<p id="v50"><sup><small>50</small></sup>  פלטים מחרב הלכו אל־תעמדו זכרו מרחוק את־יהוה וירושׁלם תעלה על־לבבכם׃ </p>
<p id="v51"><sup><small>51</small></sup>  בשׁנו כי־שׁמענו חרפה כסתה כלמה פנינו כי באו זרים על־מקדשׁי בית יהוה׃ </p>
<p id="v52"><sup><small>52</small></sup>  לכן הנה־ימים באים נאם־יהוה ופקדתי על־פסיליה ובכל־ארצה יאנק חלל׃ </p>
<p id="v53"><sup><small>53</small></sup>  כי־תעלה בבל השׁמים וכי תבצר מרום עזה מאתי יבאו שׁדדים לה נאם־יהוה׃ </p>
<p id="v54"><sup><small>54</small></sup>  קול זעקה מבבל ושׁבר גדול מארץ כשׂדים׃ </p>
<p id="v55"><sup><small>55</small></sup>  כי־שׁדד יהוה את־בבל ואבד ממנה קול גדול והמו גליהם כמים רבים נתן שׁאון קולם׃ </p>
<p id="v56"><sup><small>56</small></sup>  כי בא עליה על־בבל שׁודד ונלכדו גבוריה חתתה קשׁתותם כי אל גמלות יהוה שׁלם ישׁלם׃ </p>
<p id="v57"><sup><small>57</small></sup>  והשׁכרתי שׂריה וחכמיה פחותיה וסגניה וגבוריה וישׁנו שׁנת־עולם ולא יקיצו נאם־המלך יהוה צבאות שׁמו׃ </p>
<p id="v58"><sup><small>58</small></sup>  כה־אמר יהוה צבאות חמות בבל הרחבה ערער תתערער ושׁעריה הגבהים באשׁ יצתו ויגעו עמים בדי־ריק ולאמים בדי־אשׁ ויעפו׃ </p>
<p id="v59"><sup><small>59</small></sup>  הדבר אשׁר־צוה ירמיהו הנביא את־שׂריה בן־נריה בן־מחסיה בלכתו את־צדקיהו מלך־יהודה בבל בשׁנת הרבעית למלכו ושׂריה שׂר מנוחה׃ </p>
<p id="v60"><sup><small>60</small></sup>  ויכתב ירמיהו את כל־הרעה אשׁר־תבוא אל־בבל אל־ספר אחד את כל־הדברים האלה הכתבים אל־בבל׃ </p>
<p id="v61"><sup><small>61</small></sup>  ויאמר ירמיהו אל־שׂריה כבאך בבל וראית וקראת את כל־הדברים האלה׃ </p>
<p id="v62"><sup><small>62</small></sup>  ואמרת יהוה אתה דברת אל־המקום הזה להכריתו לבלתי היות־בו יושׁב למאדם ועד־בהמה כי־שׁממות עולם תהיה׃ </p>
<p id="v63"><sup><small>63</small></sup>  והיה ככלתך לקרא את־הספר הזה תקשׁר עליו אבן והשׁלכתו אל־תוך פרת׃ </p>
<p id="v64"><sup><small>64</small></sup>  ואמרת ככה תשׁקע בבל ולא־תקום מפני הרעה אשׁר אנכי מביא עליה ויעפו עד־הנה דברי ירמיהו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/50">ירמיה - פֶּרֶק 50</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/52">ירמיה - פֶּרֶק 52</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 51:5 <i>קדוש ישראל</i>: <a href="/he/The_Urantia_Book/128#p1_10">או 128:1.10</a>. </li>
  <li id="fn2"><a href="#cite2">↑</a> 51:15 <i>אלוהים יצר</i>: <a href="/he/The_Urantia_Book/95#p5_9">או 95:5.9</a>.  <i>אלוהים הוא כל כוח</i>: <a href="/he/The_Urantia_Book/131#p10_3">או 131:10.3</a>.  <i>הכוח</i>: <a href="/he/The_Urantia_Book/131#p10_6">או 131:10.6</a>.  <i>כל יכול</i>: <a href="/he/The_Urantia_Book/142#p3_7">או 142:3.7</a>.  <i>בורא נאמן ואלוהי</i>: <a href="/he/The_Urantia_Book/2#p1_2">או 2:1.2</a>.  <i>הבורא</i>: <a href="/he/The_Urantia_Book/131#p10_6">או 131:10.6</a>.  <i>כוחו של אלוהים</i>: <a href="/he/The_Urantia_Book/1#p1_4">או 1:1.4</a>.  <i>יוצר אוניברסלי</i>: <a href="/he/The_Urantia_Book/142#p3_7">או 142:3.7</a>.  <i>אלוהים הוא כל חכם</i>: <a href="/he/The_Urantia_Book/131#p10_3">או 131:10.3</a>.  <i>אלוהים ברא הכל</i>: <a href="/he/The_Urantia_Book/6#p1_3">או 6:1.3</a>.  <i>אלוהים ברא את כל הדברים והישויות</i>: <a href="/he/The_Urantia_Book/131#p10_2">או 131:10.2</a>. </li>
  <li id="fn3"><a href="#cite3">↑</a> 51:15-16 <i>אלוהים ברא את השמים והארץ</i>: <a href="/he/The_Urantia_Book/92#p6_6">או 92:6.6</a>.  <i>אלוהים כבורא הכל</i>: <a href="/he/The_Urantia_Book/0#p2_9">או 0:2.9</a>.  <i>אלוהים ברא את השמים והארץ</i>: <a href="/he/The_Urantia_Book/1#p0_1">או 1:0.1</a>.  <i>בורא שמים וארץ</i>: <a href="/he/The_Urantia_Book/128#p1_10">או 128:1.10</a>.  <i>אלוהים ברא הכל</i>: <a href="/he/The_Urantia_Book/131#p2_2">או 131:2.2</a>. </li>
  <li id="fn4"><a href="#cite4">↑</a> 51:19 <i>מקור כל הדברים</i>: <a href="/he/The_Urantia_Book/3#p2_5">או 3:2.5</a>. </li>
  <li id="fn5"><a href="#cite5">↑</a> 51:39 <i>אי הישרדות</i>: <a href="/he/The_Urantia_Book/49#p6_7">או 49:6.7</a>. </li>
  <li id="fn6"><a href="#cite6">↑</a> 51:44 <i>"אלים" מתחרים בל</i>: <a href="/he/The_Urantia_Book/95#p1_3">או 95:1.3</a>. </li>
</ol>
</div>
