<!--
title: ירמיה - פֶּרֶק 34
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/33">ירמיה - פֶּרֶק 33</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/35">ירמיה - פֶּרֶק 35</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הדבר אשׁר־היה אל־ירמיהו מאת יהוה ונבוכדראצר מלך־בבל וכל־חילו וכל־ממלכות ארץ ממשׁלת ידו וכל־העמים נלחמים על־ירושׁלם ועל־כל־עריה לאמר׃ </p>
<p id="v2"><sup><small>2</small></sup>  כה־אמר יהוה אלהי ישׂראל הלך ואמרת אל־צדקיהו מלך יהודה ואמרת אליו כה אמר יהוה הנני נתן את־העיר הזאת ביד מלך־בבל ושׂרפה באשׁ׃ </p>
<p id="v3"><sup><small>3</small></sup>  ואתה לא תמלט מידו כי תפשׂ תתפשׂ ובידו תנתן ועיניך את־עיני מלך־בבל תראינה ופיהו את־פיך ידבר ובבל תבוא׃ </p>
<p id="v4"><sup><small>4</small></sup>  אך שׁמע דבר־יהוה צדקיהו מלך יהודה כה־אמר יהוה עליך לא תמות בחרב׃ </p>
<p id="v5"><sup><small>5</small></sup>  בשׁלום תמות וכמשׂרפות אבותיך המלכים הראשׁנים אשׁר־היו לפניך כן ישׂרפו־לך והוי אדון יספדו־לך כי־דבר אני־דברתי נאם־יהוה׃ </p>
<p id="v6"><sup><small>6</small></sup>  וידבר ירמיהו הנביא אל־צדקיהו מלך יהודה את כל־הדברים האלה בירושׁלם׃ </p>
<p id="v7"><sup><small>7</small></sup>  וחיל מלך־בבל נלחמים על־ירושׁלם ועל כל־ערי יהודה הנותרות אל־לכישׁ ואל־עזקה כי הנה נשׁארו בערי יהודה ערי מבצר׃ </p>
<p id="v8"><sup><small>8</small></sup>  הדבר אשׁר־היה אל־ירמיהו מאת יהוה אחרי כרת המלך צדקיהו ברית את־כל־העם אשׁר בירושׁלם לקרא להם דרור׃ </p>
<p id="v9"><sup><small>9</small></sup>  לשׁלח אישׁ את־עבדו ואישׁ את־שׁפחתו העברי והעבריה חפשׁים לבלתי עבד־בם ביהודי אחיהו אישׁ׃ </p>
<p id="v10"><sup><small>10</small></sup>  וישׁמעו כל־השׂרים וכל־העם אשׁר־באו בברית לשׁלח אישׁ את־עבדו ואישׁ את־שׁפחתו חפשׁים לבלתי עבד־בם עוד וישׁמעו וישׁלחו׃ </p>
<p id="v11"><sup><small>11</small></sup>  וישׁובו אחרי־כן וישׁבו את־העבדים ואת־השׁפחות אשׁר שׁלחו חפשׁים ויכבישׁום לעבדים ולשׁפחות׃ </p>
<p id="v12"><sup><small>12</small></sup>  ויהי דבר־יהוה אל־ירמיהו מאת יהוה לאמר׃ </p>
<p id="v13"><sup><small>13</small></sup>  כה־אמר יהוה אלהי ישׂראל אנכי כרתי ברית את־אבותיכם ביום הוצאי אותם מארץ מצרים מבית עבדים לאמר׃ </p>
<p id="v14"><sup><small>14</small></sup>  מקץ שׁבע שׁנים תשׁלחו אישׁ את־אחיו העברי אשׁר־ימכר לך ועבדך שׁשׁ שׁנים ושׁלחתו חפשׁי מעמך ולא־שׁמעו אבותיכם אלי ולא הטו את־אזנם׃ </p>
<p id="v15"><sup><small>15</small></sup>  ותשׁבו אתם היום ותעשׂו את־הישׁר בעיני לקרא דרור אישׁ לרעהו ותכרתו ברית לפני בבית אשׁר־נקרא שׁמי עליו׃ </p>
<p id="v16"><sup><small>16</small></sup>  ותשׁבו ותחללו את־שׁמי ותשׁבו אישׁ את־עבדו ואישׁ את־שׁפחתו אשׁר־שׁלחתם חפשׁים לנפשׁם ותכבשׁו אתם להיות לכם לעבדים ולשׁפחות׃ </p>
<p id="v17"><sup><small>17</small></sup>  לכן כה־אמר יהוה אתם לא־שׁמעתם אלי לקרא דרור אישׁ לאחיו ואישׁ לרעהו הנני קרא לכם דרור נאם־יהוה אל־החרב אל־הדבר ואל־הרעב ונתתי אתכם לזועה לכל ממלכות הארץ׃ </p>
<p id="v18"><sup><small>18</small></sup>  ונתתי את־האנשׁים העברים את־ברתי אשׁר לא־הקימו את־דברי הברית אשׁר כרתו לפני העגל אשׁר כרתו לשׁנים ויעברו בין בתריו׃ </p>
<p id="v19"><sup><small>19</small></sup>  שׂרי יהודה ושׂרי ירושׁלם הסרסים והכהנים וכל עם הארץ העברים בין בתרי העגל׃ </p>
<p id="v20"><sup><small>20</small></sup>  ונתתי אותם ביד איביהם וביד מבקשׁי נפשׁם והיתה נבלתם למאכל לעוף השׁמים ולבהמת הארץ׃ </p>
<p id="v21"><sup><small>21</small></sup>  ואת־צדקיהו מלך־יהודה ואת־שׂריו אתן ביד איביהם וביד מבקשׁי נפשׁם וביד חיל מלך בבל העלים מעליכם׃ </p>
<p id="v22"><sup><small>22</small></sup>  הנני מצוה נאם־יהוה והשׁבתים אל־העיר הזאת ונלחמו עליה ולכדוה ושׂרפה באשׁ ואת־ערי יהודה אתן שׁממה מאין ישׁב׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/33">ירמיה - פֶּרֶק 33</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/35">ירמיה - פֶּרֶק 35</a></td>
      </tr>
    </tbody>
  </table>
</figure>
