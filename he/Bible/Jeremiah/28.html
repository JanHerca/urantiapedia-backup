<!--
title: ירמיה - פֶּרֶק 28
description: 
published: true
date: 2023-11-8T20:31:8Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/27">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 27</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/29">
          <span class="pr-2">ירמיה - פֶּרֶק 29</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בשׁנה ההיא בראשׁית ממלכת צדקיה מלך־יהודה בשׁנת הרבעית בחדשׁ החמישׁי אמר אלי חנניה בן־עזור הנביא אשׁר מגבעון בבית יהוה לעיני הכהנים וכל־העם לאמר׃ </p>
<p id="v2"><sup><small>2</small></sup>  כה־אמר יהוה צבאות אלהי ישׂראל לאמר שׁברתי את־על מלך בבל׃ </p>
<p id="v3"><sup><small>3</small></sup>  בעוד שׁנתים ימים אני משׁיב אל־המקום הזה את־כל־כלי בית יהוה אשׁר לקח נבוכדנאצר מלך־בבל מן־המקום הזה ויביאם בבל׃ </p>
<p id="v4"><sup><small>4</small></sup>  ואת־יכניה בן־יהויקים מלך־יהודה ואת־כל־גלות יהודה הבאים בבלה אני משׁיב אל־המקום הזה נאם־יהוה כי אשׁבר את־על מלך בבל׃ </p>
<p id="v5"><sup><small>5</small></sup>  ויאמר ירמיה הנביא אל־חנניה הנביא לעיני הכהנים ולעיני כל־העם העמדים בבית יהוה׃ </p>
<p id="v6"><sup><small>6</small></sup>  ויאמר ירמיה הנביא אמן כן יעשׂה יהוה יקם יהוה את־דבריך אשׁר נבאת להשׁיב כלי בית־יהוה וכל־הגולה מבבל אל־המקום הזה׃ </p>
<p id="v7"><sup><small>7</small></sup>  אך־שׁמע־נא הדבר הזה אשׁר אנכי דבר באזניך ובאזני כל־העם׃ </p>
<p id="v8"><sup><small>8</small></sup>  הנביאים אשׁר היו לפני ולפניך מן־העולם וינבאו אל־ארצות רבות ועל־ממלכות גדלות למלחמה ולרעה ולדבר׃ </p>
<p id="v9"><sup><small>9</small></sup>  הנביא אשׁר ינבא לשׁלום בבא דבר הנביא יודע הנביא אשׁר־שׁלחו יהוה באמת׃ </p>
<p id="v10"><sup><small>10</small></sup>  ויקח חנניה הנביא את־המוטה מעל צואר ירמיה הנביא וישׁברהו׃ </p>
<p id="v11"><sup><small>11</small></sup>  ויאמר חנניה לעיני כל־העם לאמר כה אמר יהוה ככה אשׁבר את־על נבכדנאצר מלך־בבל בעוד שׁנתים ימים מעל־צואר כל־הגוים וילך ירמיה הנביא לדרכו׃ </p>
<p id="v12"><sup><small>12</small></sup>  ויהי דבר־יהוה אל־ירמיה אחרי שׁבור חנניה הנביא את־המוטה מעל צואר ירמיה הנביא לאמר׃ </p>
<p id="v13"><sup><small>13</small></sup>  הלוך ואמרת אל־חנניה לאמר כה אמר יהוה מוטת עץ שׁברת ועשׂית תחתיהן מטות ברזל׃ </p>
<p id="v14"><sup><small>14</small></sup>  כי כה־אמר יהוה צבאות אלהי ישׂראל על ברזל נתתי על־צואר כל־הגוים האלה לעבד את־נבכדנאצר מלך־בבל ועבדהו וגם את־חית השׂדה נתתי לו׃ </p>
<p id="v15"><sup><small>15</small></sup>  ויאמר ירמיה הנביא אל־חנניה הנביא שׁמע־נא חנניה לא־שׁלחך יהוה ואתה הבטחת את־העם הזה על־שׁקר׃ </p>
<p id="v16"><sup><small>16</small></sup>  לכן כה אמר יהוה הנני משׁלחך מעל פני האדמה השׁנה אתה מת כי־סרה דברת אל־יהוה׃ </p>
<p id="v17"><sup><small>17</small></sup>  וימת חנניה הנביא בשׁנה ההיא בחדשׁ השׁביעי׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/27">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 27</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/29">
          <span class="pr-2">ירמיה - פֶּרֶק 29</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
