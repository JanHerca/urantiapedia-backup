<!--
title: ירמיה - פֶּרֶק 16
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/15">ירמיה - פֶּרֶק 15</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/17">ירמיה - פֶּרֶק 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי דבר־יהוה אלי לאמר׃ </p>
<p id="v2"><sup><small>2</small></sup>  לא־תקח לך אשׁה ולא־יהיו לך בנים ובנות במקום הזה׃ </p>
<p id="v3"><sup><small>3</small></sup>  כי־כה אמר יהוה על־הבנים ועל־הבנות הילודים במקום הזה ועל־אמתם הילדות אותם ועל־אבותם המולדים אותם בארץ הזאת׃ </p>
<p id="v4"><sup><small>4</small></sup>  ממותי תחלאים ימתו לא יספדו ולא יקברו לדמן על־פני האדמה יהיו ובחרב וברעב יכלו והיתה נבלתם למאכל לעוף השׁמים ולבהמת הארץ׃ </p>
<p id="v5"><sup><small>5</small></sup>  כי־כה אמר יהוה אל־תבוא בית מרזח ואל־תלך לספוד ואל־תנד להם כי־אספתי את־שׁלומי מאת העם־הזה נאם־יהוה את־החסד ואת־הרחמים׃ </p>
<p id="v6"><sup><small>6</small></sup>  ומתו גדלים וקטנים בארץ הזאת לא יקברו ולא־יספדו להם ולא יתגדד ולא יקרח להם׃ </p>
<p id="v7"><sup><small>7</small></sup>  ולא־יפרסו להם על־אבל לנחמו על־מת ולא־ישׁקו אותם כוס תנחומים על־אביו ועל־אמו׃ </p>
<p id="v8"><sup><small>8</small></sup>  ובית־משׁתה לא־תבוא לשׁבת אותם לאכל ולשׁתות׃ </p>
<p id="v9"><sup><small>9</small></sup>  כי כה אמר יהוה צבאות אלהי ישׂראל הנני משׁבית מן־המקום הזה לעיניכם ובימיכם קול שׂשׂון וקול שׂמחה קול חתן וקול כלה׃ </p>
<p id="v10"><sup><small>10</small></sup>  והיה כי תגיד לעם הזה את כל־הדברים האלה ואמרו אליך על־מה דבר יהוה עלינו את כל־הרעה הגדולה הזאת ומה עוננו ומה חטאתנו אשׁר חטאנו ליהוה אלהינו׃ </p>
<p id="v11"><sup><small>11</small></sup>  ואמרת אליהם על אשׁר־עזבו אבותיכם אותי נאם־יהוה וילכו אחרי אלהים אחרים ויעבדום וישׁתחוו להם ואתי עזבו ואת־תורתי לא שׁמרו׃ </p>
<p id="v12"><sup><small>12</small></sup>  ואתם הרעתם לעשׂות מאבותיכם והנכם הלכים אישׁ אחרי שׁררות לבו־הרע לבלתי שׁמע אלי׃ </p>
<p id="v13"><sup><small>13</small></sup>  והטלתי אתכם מעל הארץ הזאת על־הארץ אשׁר לא ידעתם אתם ואבותיכם ועבדתם־שׁם את־אלהים אחרים יומם ולילה אשׁר לא־אתן לכם חנינה׃ </p>
<p id="v14"><sup><small>14</small></sup>  לכן הנה־ימים באים נאם־יהוה ולא־יאמר עוד חי־יהוה אשׁר העלה את־בני ישׂראל מארץ מצרים׃ </p>
<p id="v15"><sup><small>15</small></sup>  כי אם־חי־יהוה אשׁר העלה את־בני ישׂראל מארץ צפון ומכל הארצות אשׁר הדיחם שׁמה והשׁבתים על־אדמתם אשׁר נתתי לאבותם׃ </p>
<p id="v16"><sup><small>16</small></sup>  הנני שׁלח לדוגים רבים נאם־יהוה ודיגום ואחרי־כן אשׁלח לרבים צידים וצדום מעל כל־הר ומעל כל־גבעה ומנקיקי הסלעים׃ </p>
<p id="v17"><sup><small>17</small></sup>  כי עיני על־כל־דרכיהם לא נסתרו מלפני ולא־נצפן עונם מנגד עיני׃ </p>
<p id="v18"><sup><small>18</small></sup>  ושׁלמתי ראשׁונה משׁנה עונם וחטאתם על חללם את־ארצי בנבלת שׁקוציהם ותועבותיהם מלאו את־נחלתי׃ </p>
<p id="v19"><sup><small>19</small></sup>  יהוה עזי ומעזי ומנוסי ביום צרה אליך גוים יבאו מאפסי־ארץ ויאמרו אך־שׁקר נחלו אבותינו הבל ואין־בם מועיל׃ </p>
<p id="v20"><sup><small>20</small></sup>  היעשׂה־לו אדם אלהים והמה לא אלהים׃ </p>
<p id="v21"><sup><small>21</small></sup>  לכן הנני מודיעם בפעם הזאת אודיעם את־ידי ואת־גבורתי וידעו כי־שׁמי יהוה׃ </p>
