<!--
title: ירמיה - פֶּרֶק 38
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/37">ירמיה - פֶּרֶק 37</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/39">ירמיה - פֶּרֶק 39</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁמע שׁפטיה בן־מתן וגדליהו בן־פשׁחור ויוכל בן־שׁלמיהו ופשׁחור בן־מלכיה את־הדברים אשׁר ירמיהו מדבר אל־כל־העם לאמר׃ </p>
<p id="v2"><sup><small>2</small></sup>  כה אמר יהוה הישׁב בעיר הזאת ימות בחרב ברעב ובדבר והיצא אל־הכשׂדים יחיה והיתה־לו נפשׁו לשׁלל וחי׃ <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  כה אמר יהוה הנתן תנתן העיר הזאת ביד חיל מלך־בבל ולכדה׃ </p>
<p id="v4"><sup><small>4</small></sup>  ויאמרו השׂרים אל־המלך יומת נא את־האישׁ הזה כי־על־כן הוא־מרפא את־ידי אנשׁי המלחמה הנשׁארים בעיר הזאת ואת ידי כל־העם לדבר אליהם כדברים האלה כי האישׁ הזה איננו דרשׁ לשׁלום לעם הזה כי אם־לרעה׃ </p>
<p id="v5"><sup><small>5</small></sup>  ויאמר המלך צדקיהו הנה־הוא בידכם כי־אין המלך יוכל אתכם דבר׃ <sup id="cite3"><a href="#fn3">[3]</a></sup></p>
<p id="v6"><sup><small>6</small></sup>  ויקחו את־ירמיהו וישׁלכו אתו אל־הבור מלכיהו בן־המלך אשׁר בחצר המטרה וישׁלחו את־ירמיהו בחבלים ובבור אין־מים כי אם־טיט ויטבע ירמיהו בטיט׃ <sup id="cite4"><a href="#fn4">[4]</a></sup></p>
<p id="v7"><sup><small>7</small></sup>  וישׁמע עבד־מלך הכושׁי אישׁ סריס והוא בבית המלך כי־נתנו את־ירמיהו אל־הבור והמלך יושׁב בשׁער בנימן׃ </p>
<p id="v8"><sup><small>8</small></sup>  ויצא עבד־מלך מבית המלך וידבר אל־המלך לאמר׃ </p>
<p id="v9"><sup><small>9</small></sup>  אדני המלך הרעו האנשׁים האלה את כל־אשׁר עשׂו לירמיהו הנביא את אשׁר־השׁליכו אל־הבור וימת תחתיו מפני הרעב כי אין הלחם עוד בעיר׃ </p>
<p id="v10"><sup><small>10</small></sup>  ויצוה המלך את עבד־מלך הכושׁי לאמר קח בידך מזה שׁלשׁים אנשׁים והעלית את־ירמיהו הנביא מן־הבור בטרם ימות׃ </p>
<p id="v11"><sup><small>11</small></sup>  ויקח עבד־מלך את־האנשׁים בידו ויבא בית־המלך אל־תחת האוצר ויקח משׁם בלוי הסחבות ובלוי מלחים וישׁלחם אל־ירמיהו אל־הבור בחבלים׃ </p>
<p id="v12"><sup><small>12</small></sup>  ויאמר עבד־מלך הכושׁי אל־ירמיהו שׂים נא בלואי הסחבות והמלחים תחת אצלות ידיך מתחת לחבלים ויעשׂ ירמיהו כן׃ </p>
<p id="v13"><sup><small>13</small></sup>  וימשׁכו את־ירמיהו בחבלים ויעלו אתו מן־הבור וישׁב ירמיהו בחצר המטרה׃ </p>
<p id="v14"><sup><small>14</small></sup>  וישׁלח המלך צדקיהו ויקח את־ירמיהו הנביא אליו אל־מבוא השׁלישׁי אשׁר בבית יהוה ויאמר המלך אל־ירמיהו שׁאל אני אתך דבר אל־תכחד ממני דבר׃ </p>
<p id="v15"><sup><small>15</small></sup>  ויאמר ירמיהו אל־צדקיהו כי אגיד לך הלוא המת תמיתני וכי איעצך לא תשׁמע אלי׃ </p>
<p id="v16"><sup><small>16</small></sup>  וישׁבע המלך צדקיהו אל־ירמיהו בסתר לאמר חי־יהוה את אשׁר עשׂה־לנו את־הנפשׁ הזאת אם־אמיתך ואם־אתנך ביד האנשׁים האלה אשׁר מבקשׁים את־נפשׁך׃ </p>
<p id="v17"><sup><small>17</small></sup>  ויאמר ירמיהו אל־צדקיהו כה־אמר יהוה אלהי צבאות אלהי ישׂראל אם־יצא תצא אל־שׂרי מלך־בבל וחיתה נפשׁך והעיר הזאת לא תשׂרף באשׁ וחיתה אתה וביתך׃ </p>
<p id="v18"><sup><small>18</small></sup>  ואם לא־תצא אל־שׂרי מלך בבל ונתנה העיר הזאת ביד הכשׂדים ושׂרפוה באשׁ ואתה לא־תמלט מידם׃ </p>
<p id="v19"><sup><small>19</small></sup>  ויאמר המלך צדקיהו אל־ירמיהו אני דאג את־היהודים אשׁר נפלו אל־הכשׂדים פן־יתנו אתי בידם והתעללו־בי׃ </p>
<p id="v20"><sup><small>20</small></sup>  ויאמר ירמיהו לא יתנו שׁמע־נא בקול יהוה לאשׁר אני דבר אליך וייטב לך ותחי נפשׁך׃ </p>
<p id="v21"><sup><small>21</small></sup>  ואם־מאן אתה לצאת זה הדבר אשׁר הראני יהוה׃ </p>
<p id="v22"><sup><small>22</small></sup>  והנה כל־הנשׁים אשׁר נשׁארו בבית מלך־יהודה מוצאות אל־שׂרי מלך בבל והנה אמרות הסיתוך ויכלו לך אנשׁי שׁלמך הטבעו בבץ רגלך נסגו אחור׃ </p>
<p id="v23"><sup><small>23</small></sup>  ואת־כל־נשׁיך ואת־בניך מוצאים אל־הכשׂדים ואתה לא־תמלט מידם כי ביד מלך־בבל תתפשׂ ואת־העיר הזאת תשׂרף באשׁ׃ </p>
<p id="v24"><sup><small>24</small></sup>  ויאמר צדקיהו אל־ירמיהו אישׁ אל־ידע בדברים־האלה ולא תמות׃ </p>
<p id="v25"><sup><small>25</small></sup>  וכי־ישׁמעו השׂרים כי־דברתי אתך ובאו אליך ואמרו אליך הגידה־נא לנו מה־דברת אל־המלך אל־תכחד ממנו ולא נמיתך ומה־דבר אליך המלך׃ </p>
<p id="v26"><sup><small>26</small></sup>  ואמרת אליהם מפיל־אני תחנתי לפני המלך לבלתי השׁיבני בית יהונתן למות שׁם׃ </p>
<p id="v27"><sup><small>27</small></sup>  ויבאו כל־השׂרים אל־ירמיהו וישׁאלו אתו ויגד להם ככל־הדברים האלה אשׁר צוה המלך ויחרשׁו ממנו כי לא־נשׁמע הדבר׃ </p>
<p id="v28"><sup><small>28</small></sup>  וישׁב ירמיהו בחצר המטרה עד־יום אשׁר־נלכדה ירושׁלם והיה כאשׁר נלכדה ירושׁלם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/37">ירמיה - פֶּרֶק 37</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/39">ירמיה - פֶּרֶק 39</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 38:2-3 <i>ירמיהו מייעץ כניעה</i>: <a href="/he/The_Urantia_Book/97#p6_4">או 97:6.4</a>.  <i>אזהרת אבדון</i>: <a href="/he/The_Urantia_Book/97#p9_25">או 97:9.25</a>. </li>
  <li id="fn2"><a href="#cite2">↑</a> 38:2-9 <i>הרס מוחלט</i>: <a href="/he/The_Urantia_Book/97#p9_26">או 97:9.26</a>. </li>
  <li id="fn3"><a href="#cite3">↑</a> 38:5-6 <i>הצינוק של ירמיהו</i>: <a href="/he/The_Urantia_Book/153#p2_3">או 153:2.3</a>. </li>
  <li id="fn4"><a href="#cite4">↑</a> 38:6 <i>ירמיהו בצינוק</i>: <a href="/he/The_Urantia_Book/97#p6_4">או 97:6.4</a>. </li>
</ol>
</div>
