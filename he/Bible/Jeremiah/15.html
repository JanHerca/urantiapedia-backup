<!--
title: ירמיה - פֶּרֶק 15
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/14">ירמיה - פֶּרֶק 14</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/16">ירמיה - פֶּרֶק 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה אלי אם־יעמד משׁה ושׁמואל לפני אין נפשׁי אל־העם הזה שׁלח מעל־פני ויצאו׃ </p>
<p id="v2"><sup><small>2</small></sup>  והיה כי־יאמרו אליך אנה נצא ואמרת אליהם כה־אמר יהוה אשׁר למות למות ואשׁר לחרב לחרב ואשׁר לרעב לרעב ואשׁר לשׁבי לשׁבי׃ </p>
<p id="v3"><sup><small>3</small></sup>  ופקדתי עליהם ארבע משׁפחות נאם־יהוה את־החרב להרג ואת־הכלבים לסחב ואת־עוף השׁמים ואת־בהמת הארץ לאכל ולהשׁחית׃ </p>
<p id="v4"><sup><small>4</small></sup>  ונתתים לזועה לכל ממלכות הארץ בגלל מנשׁה בן־יחזקיהו מלך יהודה על אשׁר־עשׂה בירושׁלם׃ </p>
<p id="v5"><sup><small>5</small></sup>  כי מי־יחמל עליך ירושׁלם ומי ינוד לך ומי יסור לשׁאל לשׁלם לך׃ <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  את נטשׁת אתי נאם־יהוה אחור תלכי ואט את־ידי עליך ואשׁחיתך נלאיתי הנחם׃ </p>
<p id="v7"><sup><small>7</small></sup>  ואזרם במזרה בשׁערי הארץ שׁכלתי אבדתי את־עמי מדרכיהם לוא־שׁבו׃ </p>
<p id="v8"><sup><small>8</small></sup>  עצמו־לי אלמנתו מחול ימים הבאתי להם על־אם בחור שׁדד בצהרים הפלתי עליה פתאם עיר ובהלות׃ </p>
<p id="v9"><sup><small>9</small></sup>  אמללה ילדת השׁבעה נפחה נפשׁה באה שׁמשׁה בעד יומם בושׁה וחפרה ושׁאריתם לחרב אתן לפני איביהם נאם־יהוה׃ <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  אוי־לי אמי כי ילדתני אישׁ ריב ואישׁ מדון לכל־הארץ לא־נשׁיתי ולא־נשׁו־בי כלה מקללוני׃ </p>
<p id="v11"><sup><small>11</small></sup>  אמר יהוה אם־לא שׁרותך לטוב אם־לוא הפגעתי בך בעת־רעה ובעת צרה את־האיב׃ </p>
<p id="v12"><sup><small>12</small></sup>  הירע ברזל ברזל מצפון ונחשׁת׃ </p>
<p id="v13"><sup><small>13</small></sup>  חילך ואוצרותיך לבז אתן לא במחיר ובכל־חטאותיך ובכל־גבוליך׃ </p>
<p id="v14"><sup><small>14</small></sup>  והעברתי את־איביך בארץ לא ידעת כי־אשׁ קדחה באפי עליכם תוקד׃ </p>
<p id="v15"><sup><small>15</small></sup>  אתה ידעת יהוה זכרני ופקדני והנקם לי מרדפי אל־לארך אפך תקחני דע שׂאתי עליך חרפה׃ </p>
<p id="v16"><sup><small>16</small></sup>  נמצאו דבריך ואכלם ויהי דבריך לי לשׂשׂון ולשׂמחת לבבי כי־נקרא שׁמך עלי יהוה אלהי צבאות׃ </p>
<p id="v17"><sup><small>17</small></sup>  לא־ישׁבתי בסוד־משׂחקים ואעלז מפני ידך בדד ישׁבתי כי־זעם מלאתני׃ </p>
<p id="v18"><sup><small>18</small></sup>  למה היה כאבי נצח ומכתי אנושׁה מאנה הרפא היו תהיה לי כמו אכזב מים לא נאמנו׃ </p>
<p id="v19"><sup><small>19</small></sup>  לכן כה־אמר יהוה אם־תשׁוב ואשׁיבך לפני תעמד ואם־תוציא יקר מזולל כפי תהיה ישׁבו המה אליך ואתה לא־תשׁוב אליהם׃ </p>
<p id="v20"><sup><small>20</small></sup>  ונתתיך לעם הזה לחומת נחשׁת בצורה ונלחמו אליך ולא־יוכלו לך כי־אתך אני להושׁיעך ולהצילך נאם־יהוה׃ </p>
<p id="v21"><sup><small>21</small></sup>  והצלתיך מיד רעים ופדתיך מכף ערצים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/14">ירמיה - פֶּרֶק 14</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/16">ירמיה - פֶּרֶק 16</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 15:5-6 <i>ירמיהו: ירושלים ליפול</i>: <a href="/he/The_Urantia_Book/97#p9_22">או 97:9.22</a>. </li>
  <li id="fn2"><a href="#cite2">↑</a> 15:9 <i>לוותר על הרוח</i>: <a href="/he/The_Urantia_Book/86#p5_2">או 86:5.2</a>. </li>
</ol>
</div>
