<!--
title: ירמיה - פֶּרֶק 48
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/47">ירמיה - פֶּרֶק 47</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/49">ירמיה - פֶּרֶק 49</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  למואב כה־אמר יהוה צבאות אלהי ישׂראל הוי אל־נבו כי שׁדדה הבישׁה נלכדה קריתים הבישׁה המשׂגב וחתה׃ </p>
<p id="v2"><sup><small>2</small></sup>  אין עוד תהלת מואב בחשׁבון חשׁבו עליה רעה לכו ונכריתנה מגוי גם־מדמן תדמי אחריך תלך חרב׃ </p>
<p id="v3"><sup><small>3</small></sup>  קול צעקה מחרונים שׁד ושׁבר גדול׃ </p>
<p id="v4"><sup><small>4</small></sup>  נשׁברה מואב השׁמיעו זעקה צעוריה׃ </p>
<p id="v5"><sup><small>5</small></sup>  כי מעלה הלחות בבכי יעלה־בכי כי במורד חורנים צרי צעקת־שׁבר שׁמעו׃ </p>
<p id="v6"><sup><small>6</small></sup>  נסו מלטו נפשׁכם ותהיינה כערוער במדבר׃ </p>
<p id="v7"><sup><small>7</small></sup>  כי יען בטחך במעשׂיך ובאוצרותיך גם־את תלכדי ויצא כמישׁ בגולה כהניו ושׂריו יחד׃ </p>
<p id="v8"><sup><small>8</small></sup>  ויבא שׁדד אל־כל־עיר ועיר לא תמלט ואבד העמק ונשׁמד המישׁר אשׁר אמר יהוה׃ </p>
<p id="v9"><sup><small>9</small></sup>  תנו־ציץ למואב כי נצא תצא ועריה לשׁמה תהיינה מאין יושׁב בהן׃ </p>
<p id="v10"><sup><small>10</small></sup>  ארור עשׂה מלאכת יהוה רמיה וארור מנע חרבו מדם׃ </p>
<p id="v11"><sup><small>11</small></sup>  שׁאנן מואב מנעוריו ושׁקט הוא אל־שׁמריו ולא־הורק מכלי אל־כלי ובגולה לא הלך על־כן עמד טעמו בו וריחו לא נמר׃ </p>
<p id="v12"><sup><small>12</small></sup>  לכן הנה־ימים באים נאם־יהוה ושׁלחתי־לו צעים וצעהו וכליו יריקו ונבליהם ינפצו׃ </p>
<p id="v13"><sup><small>13</small></sup>  ובשׁ מואב מכמושׁ כאשׁר־בשׁו בית ישׂראל מבית אל מבטחם׃ </p>
<p id="v14"><sup><small>14</small></sup>  איך תאמרו גבורים אנחנו ואנשׁי־חיל למלחמה׃ </p>
<p id="v15"><sup><small>15</small></sup>  שׁדד מואב ועריה עלה ומבחר בחוריו ירדו לטבח נאם־המלך יהוה צבאות שׁמו׃ </p>
<p id="v16"><sup><small>16</small></sup>  קרוב איד־מואב לבוא ורעתו מהרה מאד׃ </p>
<p id="v17"><sup><small>17</small></sup>  נדו לו כל־סביביו וכל ידעי שׁמו אמרו איכה נשׁבר מטה־עז מקל תפארה׃ </p>
<p id="v18"><sup><small>18</small></sup>  רדי מכבוד ישׁבי בצמא ישׁבת בת־דיבון כי־שׁדד מואב עלה בך שׁחת מבצריך׃ </p>
<p id="v19"><sup><small>19</small></sup>  אל־דרך עמדי וצפי יושׁבת ערוער שׁאלי־נס ונמלטה אמרי מה־נהיתה׃ </p>
<p id="v20"><sup><small>20</small></sup>  הבישׁ מואב כי־חתה הילילי וזעקי הגידו בארנון כי שׁדד מואב׃ </p>
<p id="v21"><sup><small>21</small></sup>  ומשׁפט בא אל־ארץ המישׁר אל־חלון ואל־יהצה ועל־מופעת׃ </p>
<p id="v22"><sup><small>22</small></sup>  ועל־דיבון ועל־נבו ועל־בית דבלתים׃ </p>
<p id="v23"><sup><small>23</small></sup>  ועל קריתים ועל־בית גמול ועל־בית מעון׃ </p>
<p id="v24"><sup><small>24</small></sup>  ועל־קריות ועל־בצרה ועל כל־ערי ארץ מואב הרחקות והקרבות׃ </p>
<p id="v25"><sup><small>25</small></sup>  נגדעה קרן מואב וזרעו נשׁברה נאם יהוה׃ </p>
<p id="v26"><sup><small>26</small></sup>  השׁכירהו כי על־יהוה הגדיל וספק מואב בקיאו והיה לשׂחק גם־הוא׃ </p>
<p id="v27"><sup><small>27</small></sup>  ואם לוא השׂחק היה לך ישׂראל אם־בגנבים נמצאה כי־מדי דבריך בו תתנודד׃ </p>
<p id="v28"><sup><small>28</small></sup>  עזבו ערים ושׁכנו בסלע ישׁבי מואב והיו כיונה תקנן בעברי פי־פחת׃ </p>
<p id="v29"><sup><small>29</small></sup>  שׁמענו גאון־מואב גאה מאד גבהו וגאונו וגאותו ורם לבו׃ </p>
<p id="v30"><sup><small>30</small></sup>  אני ידעתי נאם־יהוה עברתו ולא־כן בדיו לא־כן עשׂו׃ </p>
<p id="v31"><sup><small>31</small></sup>  על־כן על־מואב איליל ולמואב כלה אזעק אל־אנשׁי קיר־חרשׂ יהגה׃ </p>
<p id="v32"><sup><small>32</small></sup>  מבכי יעזר אבכה־לך הגפן שׂבמה נטישׁתיך עברו ים עד ים יעזר נגעו על־קיצך ועל־בצירך שׁדד נפל׃ </p>
<p id="v33"><sup><small>33</small></sup>  ונאספה שׂמחה וגיל מכרמל ומארץ מואב ויין מיקבים השׁבתי לא־ידרך הידד הידד לא הידד׃ </p>
<p id="v34"><sup><small>34</small></sup>  מזעקת חשׁבון עד־אלעלה עד־יהץ נתנו קולם מצער עד־חרנים עגלת שׁלשׁיה כי גם־מי נמרים למשׁמות יהיו׃ </p>
<p id="v35"><sup><small>35</small></sup>  והשׁבתי למואב נאם־יהוה מעלה במה ומקטיר לאלהיו׃ </p>
<p id="v36"><sup><small>36</small></sup>  על־כן לבי למואב כחללים יהמה ולבי אל־אנשׁי קיר־חרשׂ כחלילים יהמה על־כן יתרת עשׂה אבדו׃ </p>
<p id="v37"><sup><small>37</small></sup>  כי כל־ראשׁ קרחה וכל־זקן גרעה על כל־ידים גדדת ועל־מתנים שׂק׃ </p>
<p id="v38"><sup><small>38</small></sup>  על כל־גגות מואב וברחבתיה כלה מספד כי־שׁברתי את־מואב ככלי אין־חפץ בו נאם־יהוה׃ </p>
<p id="v39"><sup><small>39</small></sup>  איך חתה הילילו איך הפנה־ערף מואב בושׁ והיה מואב לשׂחק ולמחתה לכל־סביביו׃ </p>
<p id="v40"><sup><small>40</small></sup>  כי־כה אמר יהוה הנה כנשׁר ידאה ופרשׂ כנפיו אל־מואב׃ </p>
<p id="v41"><sup><small>41</small></sup>  נלכדה הקריות והמצדות נתפשׂה והיה לב גבורי מואב ביום ההוא כלב אשׁה מצרה׃ </p>
<p id="v42"><sup><small>42</small></sup>  ונשׁמד מואב מעם כי על־יהוה הגדיל׃ </p>
<p id="v43"><sup><small>43</small></sup>  פחד ופחת ופח עליך יושׁב מואב נאם־יהוה׃ </p>
<p id="v44"><sup><small>44</small></sup>  הניס מפני הפחד יפל אל־הפחת והעלה מן־הפחת ילכד בפח כי־אביא אליה אל־מואב שׁנת פקדתם נאם־יהוה׃ </p>
<p id="v45"><sup><small>45</small></sup>  בצל חשׁבון עמדו מכח נסים כי־אשׁ יצא מחשׁבון ולהבה מבין סיחון ותאכל פאת מואב וקדקד בני שׁאון׃ </p>
<p id="v46"><sup><small>46</small></sup>  אוי־לך מואב אבד עם־כמושׁ כי־לקחו בניך בשׁבי ובנתיך בשׁביה׃ </p>
<p id="v47"><sup><small>47</small></sup>  ושׁבתי שׁבות־מואב באחרית הימים נאם־יהוה עד־הנה משׁפט מואב׃ </p>
