<!--
title: ירמיה - פֶּרֶק 47
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/46">ירמיה - פֶּרֶק 46</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/48">ירמיה - פֶּרֶק 48</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אשׁר היה דבר־יהוה אל־ירמיהו הנביא אל־פלשׁתים בטרם יכה פרעה את־עזה׃ </p>
<p id="v2"><sup><small>2</small></sup>  כה אמר יהוה הנה־מים עלים מצפון והיו לנחל שׁוטף וישׁטפו ארץ ומלואה עיר וישׁבי בה וזעקו האדם והילל כל יושׁב הארץ׃ </p>
<p id="v3"><sup><small>3</small></sup>  מקול שׁעטת פרסות אביריו מרעשׁ לרכבו המון גלגליו לא־הפנו אבות אל־בנים מרפיון ידים׃ </p>
<p id="v4"><sup><small>4</small></sup>  על־היום הבא לשׁדוד את־כל־פלשׁתים להכרית לצר ולצידון כל שׂריד עזר כי־שׁדד יהוה את־פלשׁתים שׁארית אי כפתור׃ </p>
<p id="v5"><sup><small>5</small></sup>  באה קרחה אל־עזה נדמתה אשׁקלון שׁארית עמקם עד־מתי תתגודדי׃ </p>
<p id="v6"><sup><small>6</small></sup>  הוי חרב ליהוה עד־אנה לא תשׁקטי האספי אל־תערך הרגעי ודמי׃ </p>
<p id="v7"><sup><small>7</small></sup>  איך תשׁקטי ויהוה צוה־לה אל־אשׁקלון ואל־חוף הים שׁם יעדה׃ </p>
