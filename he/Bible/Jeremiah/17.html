<!--
title: ירמיה - פֶּרֶק 17
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/16">ירמיה - פֶּרֶק 16</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/18">ירמיה - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  חטאת יהודה כתובה בעט ברזל בצפרן שׁמיר חרושׁה על־לוח לבם ולקרנות מזבחותיכם׃ </p>
<p id="v2"><sup><small>2</small></sup>  כזכר בניהם מזבחותם ואשׁריהם על־עץ רענן על גבעות הגבהות׃ </p>
<p id="v3"><sup><small>3</small></sup>  הררי בשׂדה חילך כל־אוצרותיך לבז אתן במתיך בחטאת בכל־גבוליך׃ </p>
<p id="v4"><sup><small>4</small></sup>  ושׁמטתה ובך מנחלתך אשׁר נתתי לך והעבדתיך את־איביך בארץ אשׁר לא־ידעת כי־אשׁ קדחתם באפי עד־עולם תוקד׃ </p>
<p id="v5"><sup><small>5</small></sup>  כה אמר יהוה ארור הגבר אשׁר יבטח באדם ושׂם בשׂר זרעו ומן־יהוה יסור לבו׃ </p>
<p id="v6"><sup><small>6</small></sup>  והיה כערער בערבה ולא יראה כי־יבוא טוב ושׁכן חררים במדבר ארץ מלחה ולא תשׁב׃ </p>
<p id="v7"><sup><small>7</small></sup>  ברוך הגבר אשׁר יבטח ביהוה והיה יהוה מבטחו׃ <sup id="cite1"><a href="#fn1">[1]</a></sup></p>
<p id="v8"><sup><small>8</small></sup>  והיה כעץ שׁתול על־מים ועל־יובל ישׁלח שׁרשׁיו ולא ירא כי־יבא חם והיה עלהו רענן ובשׁנת בצרת לא ידאג ולא ימישׁ מעשׂות פרי׃ </p>
<p id="v9"><sup><small>9</small></sup>  עקב הלב מכל ואנשׁ הוא מי ידענו׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v10"><sup><small>10</small></sup>  אני יהוה חקר לב בחן כליות ולתת לאישׁ כדרכו כפרי מעלליו׃ </p>
<p id="v11"><sup><small>11</small></sup>  קרא דגר ולא ילד עשׂה עשׁר ולא במשׁפט בחצי ימו יעזבנו ובאחריתו יהיה נבל׃ </p>
<p id="v12"><sup><small>12</small></sup>  כסא כבוד מרום מראשׁון מקום מקדשׁנו׃ </p>
<p id="v13"><sup><small>13</small></sup>  מקוה ישׂראל יהוה כל־עזביך יבשׁו יסורי בארץ יכתבו כי עזבו מקור מים־חיים את־יהוה׃ </p>
<p id="v14"><sup><small>14</small></sup>  רפאני יהוה וארפא הושׁיעני ואושׁעה כי תהלתי אתה׃ </p>
<p id="v15"><sup><small>15</small></sup>  הנה־המה אמרים אלי איה דבר־יהוה יבוא נא׃ </p>
<p id="v16"><sup><small>16</small></sup>  ואני לא־אצתי מרעה אחריך ויום אנושׁ לא התאויתי אתה ידעת מוצא שׂפתי נכח פניך היה׃ </p>
<p id="v17"><sup><small>17</small></sup>  אל־תהיה־לי למחתה מחסי־אתה ביום רעה׃ </p>
<p id="v18"><sup><small>18</small></sup>  יבשׁו רדפי ואל־אבשׁה אני יחתו המה ואל־אחתה אני הביא עליהם יום רעה ומשׁנה שׁברון שׁברם׃ </p>
<p id="v19"><sup><small>19</small></sup>  כה־אמר יהוה אלי הלך ועמדת בשׁער בני־עם אשׁר יבאו בו מלכי יהודה ואשׁר יצאו בו ובכל שׁערי ירושׁלם׃ </p>
<p id="v20"><sup><small>20</small></sup>  ואמרת אליהם שׁמעו דבר־יהוה מלכי יהודה וכל־יהודה וכל ישׁבי ירושׁלם הבאים בשׁערים האלה׃ </p>
<p id="v21"><sup><small>21</small></sup>  כה אמר יהוה השׁמרו בנפשׁותיכם ואל־תשׂאו משׂא ביום השׁבת והבאתם בשׁערי ירושׁלם׃ </p>
<p id="v22"><sup><small>22</small></sup>  ולא־תוציאו משׂא מבתיכם ביום השׁבת וכל־מלאכה לא תעשׂו וקדשׁתם את־יום השׁבת כאשׁר צויתי את־אבותיכם׃ </p>
<p id="v23"><sup><small>23</small></sup>  ולא שׁמעו ולא הטו את־אזנם ויקשׁו את־ערפם לבלתי שׁומע ולבלתי קחת מוסר׃ </p>
<p id="v24"><sup><small>24</small></sup>  והיה אם־שׁמע תשׁמעון אלי נאם־יהוה לבלתי הביא משׂא בשׁערי העיר הזאת ביום השׁבת ולקדשׁ את־יום השׁבת לבלתי עשׂות־בה כל־מלאכה׃ </p>
<p id="v25"><sup><small>25</small></sup>  ובאו בשׁערי העיר הזאת מלכים ושׂרים ישׁבים על־כסא דוד רכבים ברכב ובסוסים המה ושׂריהם אישׁ יהודה וישׁבי ירושׁלם וישׁבה העיר־הזאת לעולם׃ </p>
<p id="v26"><sup><small>26</small></sup>  ובאו מערי־יהודה ומסביבות ירושׁלם ומארץ בנימן ומן־השׁפלה ומן־ההר ומן־הנגב מבאים עולה וזבח ומנחה ולבונה ומבאי תודה בית יהוה׃ </p>
<p id="v27"><sup><small>27</small></sup>  ואם־לא תשׁמעו אלי לקדשׁ את־יום השׁבת ולבלתי שׂאת משׂא ובא בשׁערי ירושׁלם ביום השׁבת והצתי אשׁ בשׁעריה ואכלה ארמנות ירושׁלם ולא תכבה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/16">ירמיה - פֶּרֶק 16</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/18">ירמיה - פֶּרֶק 18</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 17:7 <i>אדם מבורך הבוטח בה'</i>: <a href="/he/The_Urantia_Book/131#p2_3">או 131:2.3</a>.  <i>אשרי הבוטח</i>: <a href="/he/The_Urantia_Book/2#p6_3">או 2:6.3</a>. </li>
  <li id="fn2"><a href="#cite2">↑</a> 17:9 <i>לב עוין הורס תפילה</i>: <a href="/he/The_Urantia_Book/146#p2_2">או 146:2.2</a>.  <i>לב האדם מרושע</i>: <a href="/he/The_Urantia_Book/143#p2_5">או 143:2.5</a>. </li>
  <li id="fn3"><a href="#cite3">↑</a> 17:9-10 <i>חפש לבבות בודדים</i>: <a href="/he/The_Urantia_Book/145#p2_6">או 145:2.6</a>. </li>
</ol>
</div>
