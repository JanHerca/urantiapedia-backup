<!--
title: ירמיה - פֶּרֶק 43
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/42">ירמיה - פֶּרֶק 42</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/44">ירמיה - פֶּרֶק 44</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי ככלות ירמיהו לדבר אל־כל־העם את־כל־דברי יהוה אלהיהם אשׁר שׁלחו יהוה אלהיהם אליהם את כל־הדברים האלה׃ </p>
<p id="v2"><sup><small>2</small></sup>  ויאמר עזריה בן־הושׁעיה ויוחנן בן־קרח וכל־האנשׁים הזדים אמרים אל־ירמיהו שׁקר אתה מדבר לא שׁלחך יהוה אלהינו לאמר לא־תבאו מצרים לגור שׁם׃ </p>
<p id="v3"><sup><small>3</small></sup>  כי ברוך בן־נריה מסית אתך בנו למען תת אתנו ביד־הכשׂדים להמית אתנו ולהגלות אתנו בבל׃ </p>
<p id="v4"><sup><small>4</small></sup>  ולא־שׁמע יוחנן בן־קרח וכל־שׂרי החילים וכל־העם בקול יהוה לשׁבת בארץ יהודה׃ </p>
<p id="v5"><sup><small>5</small></sup>  ויקח יוחנן בן־קרח וכל־שׂרי החילים את כל־שׁארית יהודה אשׁר־שׁבו מכל־הגוים אשׁר נדחו־שׁם לגור בארץ יהודה׃ </p>
<p id="v6"><sup><small>6</small></sup>  את־הגברים ואת־הנשׁים ואת־הטף ואת־בנות המלך ואת כל־הנפשׁ אשׁר הניח נבוזראדן רב־טבחים את־גדליהו בן־אחיקם בן־שׁפן ואת ירמיהו הנביא ואת־ברוך בן־נריהו׃ </p>
<p id="v7"><sup><small>7</small></sup>  ויבאו ארץ מצרים כי לא שׁמעו בקול יהוה ויבאו עד־תחפנחס׃ </p>
<p id="v8"><sup><small>8</small></sup>  ויהי דבר־יהוה אל־ירמיהו בתחפנחס לאמר׃ </p>
<p id="v9"><sup><small>9</small></sup>  קח בידך אבנים גדלות וטמנתם במלט במלבן אשׁר בפתח בית־פרעה בתחפנחס לעיני אנשׁים יהודים׃ </p>
<p id="v10"><sup><small>10</small></sup>  ואמרת אליהם כה־אמר יהוה צבאות אלהי ישׂראל הנני שׁלח ולקחתי את־נבוכדראצר מלך־בבל עבדי ושׂמתי כסאו ממעל לאבנים האלה אשׁר טמנתי ונטה את־שׁפרורו עליהם׃ </p>
<p id="v11"><sup><small>11</small></sup>  ובאה והכה את־ארץ מצרים אשׁר למות למות ואשׁר לשׁבי לשׁבי ואשׁר לחרב לחרב׃ </p>
<p id="v12"><sup><small>12</small></sup>  והצתי אשׁ בבתי אלהי מצרים ושׂרפם ושׁבם ועטה את־ארץ מצרים כאשׁר־יעטה הרעה את־בגדו ויצא משׁם בשׁלום׃ </p>
<p id="v13"><sup><small>13</small></sup>  ושׁבר את־מצבות בית שׁמשׁ אשׁר בארץ מצרים ואת־בתי אלהי־מצרים ישׂרף באשׁ׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/42">ירמיה - פֶּרֶק 42</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/44">ירמיה - פֶּרֶק 44</a></td>
      </tr>
    </tbody>
  </table>
</figure>
