<!--
title: ירמיה - פֶּרֶק 52
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/51">ירמיה - פֶּרֶק 51</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"> </td>
      </tr>
    </tbody>
  </table>
</figure>
<p id="v1"><sup><small>1</small></sup>  בן־עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם ושׁם אמו חמיטל בת־ירמיהו מלבנה׃ </p>
<p id="v2"><sup><small>2</small></sup>  ויעשׂ הרע בעיני יהוה ככל אשׁר־עשׂה יהויקים׃ </p>
<p id="v3"><sup><small>3</small></sup>  כי על־אף יהוה היתה בירושׁלם ויהודה עד־השׁליכו אותם מעל פניו וימרד צדקיהו במלך בבל׃ </p>
<p id="v4"><sup><small>4</small></sup>  ויהי בשׁנה התשׁעית למלכו בחדשׁ העשׂירי בעשׂור לחדשׁ בא נבוכדראצר מלך־בבל הוא וכל־חילו על־ירושׁלם ויחנו עליה ויבנו עליה דיק סביב׃ </p>
<p id="v5"><sup><small>5</small></sup>  ותבא העיר במצור עד עשׁתי עשׂרה שׁנה למלך צדקיהו׃ </p>
<p id="v6"><sup><small>6</small></sup>  בחדשׁ הרביעי בתשׁעה לחדשׁ ויחזק הרעב בעיר ולא־היה לחם לעם הארץ׃ </p>
<p id="v7"><sup><small>7</small></sup>  ותבקע העיר וכל־אנשׁי המלחמה יברחו ויצאו מהעיר לילה דרך שׁער בין־החמתים אשׁר על־גן המלך וכשׂדים על־העיר סביב וילכו דרך הערבה׃ </p>
<p id="v8"><sup><small>8</small></sup>  וירדפו חיל־כשׂדים אחרי המלך וישׂיגו את־צדקיהו בערבת ירחו וכל־חילו נפצו מעליו׃ </p>
<p id="v9"><sup><small>9</small></sup>  ויתפשׂו את־המלך ויעלו אתו אל־מלך בבל רבלתה בארץ חמת וידבר אתו משׁפטים׃ </p>
<p id="v10"><sup><small>10</small></sup>  וישׁחט מלך־בבל את־בני צדקיהו לעיניו וגם את־כל־שׂרי יהודה שׁחט ברבלתה׃ </p>
<p id="v11"><sup><small>11</small></sup>  ואת־עיני צדקיהו עור ויאסרהו בנחשׁתים ויבאהו מלך־בבל בבלה ויתנהו בבית־הפקדת עד־יום מותו׃ </p>
<p id="v12"><sup><small>12</small></sup>  ובחדשׁ החמישׁי בעשׂור לחדשׁ היא שׁנת תשׁע־עשׂרה שׁנה למלך נבוכדראצר מלך־בבל בא נבוזראדן רב־טבחים עמד לפני מלך־בבל בירושׁלם׃ </p>
<p id="v13"><sup><small>13</small></sup>  וישׂרף את־בית־יהוה ואת־בית המלך ואת כל־בתי ירושׁלם ואת־כל־בית הגדול שׂרף באשׁ׃ </p>
<p id="v14"><sup><small>14</small></sup>  ואת־כל־חמות ירושׁלם סביב נתצו כל־חיל כשׂדים אשׁר את־רב־טבחים׃ </p>
<p id="v15"><sup><small>15</small></sup>  ומדלות העם ואת־יתר העם הנשׁארים בעיר ואת־הנפלים אשׁר נפלו אל־מלך בבל ואת יתר האמון הגלה נבוזראדן רב־טבחים׃ </p>
<p id="v16"><sup><small>16</small></sup>  ומדלות הארץ השׁאיר נבוזראדן רב־טבחים לכרמים וליגבים׃ </p>
<p id="v17"><sup><small>17</small></sup>  ואת־עמודי הנחשׁת אשׁר לבית־יהוה ואת־המכנות ואת־ים הנחשׁת אשׁר בבית־יהוה שׁברו כשׂדים וישׂאו את־כל־נחשׁתם בבלה׃ </p>
<p id="v18"><sup><small>18</small></sup>  ואת־הסרות ואת־היעים ואת־המזמרות ואת־המזרקת ואת־הכפות ואת כל־כלי הנחשׁת אשׁר־ישׁרתו בהם לקחו׃ </p>
<p id="v19"><sup><small>19</small></sup>  ואת־הספים ואת־המחתות ואת־המזרקות ואת־הסירות ואת־המנרות ואת־הכפות ואת־המנקיות אשׁר זהב זהב ואשׁר־כסף כסף לקח רב־טבחים׃ </p>
<p id="v20"><sup><small>20</small></sup>  העמודים שׁנים הים אחד והבקר שׁנים־עשׂר נחשׁת אשׁר־תחת המכנות אשׁר עשׂה המלך שׁלמה לבית יהוה לא־היה משׁקל לנחשׁתם כל־הכלים האלה׃ </p>
<p id="v21"><sup><small>21</small></sup>  והעמודים שׁמנה עשׂרה אמה קומה העמד האחד וחוט שׁתים־עשׂרה אמה יסבנו ועביו ארבע אצבעות נבוב׃ </p>
<p id="v22"><sup><small>22</small></sup>  וכתרת עליו נחשׁת וקומת הכתרת האחת חמשׁ אמות ושׂבכה ורמונים על־הכותרת סביב הכל נחשׁת וכאלה לעמוד השׁני ורמונים׃ </p>
<p id="v23"><sup><small>23</small></sup>  ויהיו הרמנים תשׁעים ושׁשׁה רוחה כל־הרמונים מאה על־השׂבכה סביב׃ </p>
<p id="v24"><sup><small>24</small></sup>  ויקח רב־טבחים את־שׂריה כהן הראשׁ ואת־צפניה כהן המשׁנה ואת־שׁלשׁת שׁמרי הסף׃ </p>
<p id="v25"><sup><small>25</small></sup>  ומן־העיר לקח סריס אחד אשׁר־היה פקיד על־אנשׁי המלחמה ושׁבעה אנשׁים מראי פני־המלך אשׁר נמצאו בעיר ואת ספר שׂר הצבא המצבא את־עם הארץ ושׁשׁים אישׁ מעם הארץ הנמצאים בתוך העיר׃ </p>
<p id="v26"><sup><small>26</small></sup>  ויקח אותם נבוזראדן רב־טבחים וילך אותם אל־מלך בבל רבלתה׃ </p>
<p id="v27"><sup><small>27</small></sup>  ויכה אותם מלך בבל וימתם ברבלה בארץ חמת ויגל יהודה מעל אדמתו׃ </p>
<p id="v28"><sup><small>28</small></sup>  זה העם אשׁר הגלה נבוכדראצר בשׁנת־שׁבע יהודים שׁלשׁת אלפים ועשׂרים ושׁלשׁה׃ </p>
<p id="v29"><sup><small>29</small></sup>  בשׁנת שׁמונה עשׂרה לנבוכדראצר מירושׁלם נפשׁ שׁמנה מאות שׁלשׁים ושׁנים׃ </p>
<p id="v30"><sup><small>30</small></sup>  בשׁנת שׁלשׁ ועשׂרים לנבוכדראצר הגלה נבוזראדן רב־טבחים יהודים נפשׁ שׁבע מאות ארבעים וחמשׁה כל־נפשׁ ארבעת אלפים ושׁשׁ מאות׃ </p>
<p id="v31"><sup><small>31</small></sup>  ויהי בשׁלשׁים ושׁבע שׁנה לגלות יהויכן מלך־יהודה בשׁנים עשׂר חדשׁ בעשׂרים וחמשׁה לחדשׁ נשׂא אויל מרדך מלך בבל בשׁנת מלכתו את־ראשׁ יהויכין מלך־יהודה ויצא אותו מבית הכליא׃ </p>
<p id="v32"><sup><small>32</small></sup>  וידבר אתו טבות ויתן את־כסאו ממעל לכסא מלכים אשׁר אתו בבבל׃ </p>
<p id="v33"><sup><small>33</small></sup>  ושׁנה את בגדי כלאו ואכל לחם לפניו תמיד כל־ימי חיו׃ </p>
<p id="v34"><sup><small>34</small></sup>  וארחתו ארחת תמיד נתנה־לו מאת מלך־בבל דבר־יום ביומו עד־יום מותו כל ימי חייו׃ </p>
