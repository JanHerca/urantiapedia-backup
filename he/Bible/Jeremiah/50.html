<!--
title: ירמיה - פֶּרֶק 50
description: 
published: true
date: 2022-10-6T10:37:18Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/49">ירמיה - פֶּרֶק 49</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/51">ירמיה - פֶּרֶק 51</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הדבר אשׁר דבר יהוה אל־בבל אל־ארץ כשׂדים ביד ירמיהו הנביא׃ </p>
<p id="v2"><sup><small>2</small></sup>  הגידו בגוים והשׁמיעו ושׂאו־נס השׁמיעו אל־תכחדו אמרו נלכדה בבל הבישׁ בל חת מרדך הבישׁו עצביה חתו גלוליה׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  כי עלה עליה גוי מצפון הוא־ישׁית את־ארצה לשׁמה ולא־יהיה יושׁב בה מאדם ועד־בהמה נדו הלכו׃ </p>
<p id="v4"><sup><small>4</small></sup>  בימים ההמה ובעת ההיא נאם־יהוה יבאו בני־ישׂראל המה ובני־יהודה יחדו הלוך ובכו ילכו ואת־יהוה אלהיהם יבקשׁו׃ </p>
<p id="v5"><sup><small>5</small></sup>  ציון ישׁאלו דרך הנה פניהם באו ונלוו אל־יהוה ברית עולם לא תשׁכח׃ </p>
<p id="v6"><sup><small>6</small></sup>  צאן אבדות היה עמי רעיהם התעום הרים שׁובבים מהר אל־גבעה הלכו שׁכחו רבצם׃ </p>
<p id="v7"><sup><small>7</small></sup>  כל־מוצאיהם אכלום וצריהם אמרו לא נאשׁם תחת אשׁר חטאו ליהוה נוה־צדק ומקוה אבותיהם יהוה׃ </p>
<p id="v8"><sup><small>8</small></sup>  נדו מתוך בבל ומארץ כשׂדים יצאו והיו כעתודים לפני־צאן׃ </p>
<p id="v9"><sup><small>9</small></sup>  כי הנה אנכי מעיר ומעלה על־בבל קהל־גוים גדלים מארץ צפון וערכו לה משׁם תלכד חציו כגבור משׁכיל לא ישׁוב ריקם׃ </p>
<p id="v10"><sup><small>10</small></sup>  והיתה כשׂדים לשׁלל כל־שׁלליה ישׂבעו נאם־יהוה׃ </p>
<p id="v11"><sup><small>11</small></sup>  כי תשׂמחי כי תעלזי שׁסי נחלתי כי תפושׁי כעגלה דשׁה ותצהלי כאברים׃ </p>
<p id="v12"><sup><small>12</small></sup>  בושׁה אמכם מאד חפרה יולדתכם הנה אחרית גוים מדבר ציה וערבה׃ </p>
<p id="v13"><sup><small>13</small></sup>  מקצף יהוה לא תשׁב והיתה שׁממה כלה כל עבר על־בבל ישׁם וישׁרק על־כל־מכותיה׃ </p>
<p id="v14"><sup><small>14</small></sup>  ערכו על־בבל סביב כל־דרכי קשׁת ידו אליה אל־תחמלו אל־חץ כי ליהוה חטאה׃ </p>
<p id="v15"><sup><small>15</small></sup>  הריעו עליה סביב נתנה ידה נפלו אשׁויתיה נהרסו חומותיה כי נקמת יהוה היא הנקמו בה כאשׁר עשׂתה עשׂו־לה׃ </p>
<p id="v16"><sup><small>16</small></sup>  כרתו זורע מבבל ותפשׂ מגל בעת קציר מפני חרב היונה אישׁ אל־עמו יפנו ואישׁ לארצו ינסו׃ </p>
<p id="v17"><sup><small>17</small></sup>  שׂה פזורה ישׂראל אריות הדיחו הראשׁון אכלו מלך אשׁור וזה האחרון עצמו נבוכדראצר מלך בבל׃ </p>
<p id="v18"><sup><small>18</small></sup>  לכן כה־אמר יהוה צבאות אלהי ישׂראל הנני פקד אל־מלך בבל ואל־ארצו כאשׁר פקדתי אל־מלך אשׁור׃ </p>
<p id="v19"><sup><small>19</small></sup>  ושׁבבתי את־ישׂראל אל־נוהו ורעה הכרמל והבשׁן ובהר אפרים והגלעד תשׂבע נפשׁו׃ </p>
<p id="v20"><sup><small>20</small></sup>  בימים ההם ובעת ההיא נאם־יהוה יבקשׁ את־עון ישׂראל ואיננו ואת־חטאת יהודה ולא תמצאינה כי אסלח לאשׁר אשׁאיר׃ </p>
<p id="v21"><sup><small>21</small></sup>  על־הארץ מרתים עלה עליה ואל־יושׁבי פקוד חרב והחרם אחריהם נאם־יהוה ועשׂה ככל אשׁר צויתיך׃ <sup id="cite2"><a href="#fn2">[2]</a></sup></p>
<p id="v22"><sup><small>22</small></sup>  קול מלחמה בארץ ושׁבר גדול׃ </p>
<p id="v23"><sup><small>23</small></sup>  איך נגדע וישׁבר פטישׁ כל־הארץ איך היתה לשׁמה בבל בגוים׃ </p>
<p id="v24"><sup><small>24</small></sup>  יקשׁתי לך וגם־נלכדת בבל ואת לא ידעת נמצאת וגם־נתפשׂת כי ביהוה התגרית׃ </p>
<p id="v25"><sup><small>25</small></sup>  פתח יהוה את־אוצרו ויוצא את־כלי זעמו כי־מלאכה היא לאדני יהוה צבאות בארץ כשׂדים׃ </p>
<p id="v26"><sup><small>26</small></sup>  באו־לה מקץ פתחו מאבסיה סלוה כמו־ערמים והחרימוה אל־תהי־לה שׁארית׃ </p>
<p id="v27"><sup><small>27</small></sup>  חרבו כל־פריה ירדו לטבח הוי עליהם כי־בא יומם עת פקדתם׃ </p>
<p id="v28"><sup><small>28</small></sup>  קול נסים ופלטים מארץ בבל להגיד בציון את־נקמת יהוה אלהינו נקמת היכלו׃ </p>
<p id="v29"><sup><small>29</small></sup>  השׁמיעו אל־בבל רבים כל־דרכי קשׁת חנו עליה סביב אל־יהי־ פליטה שׁלמו־לה כפעלה ככל אשׁר עשׂתה עשׂו־לה כי אל־יהוה זדה אל־קדושׁ ישׂראל׃ <sup id="cite3"><a href="#fn3">[3]</a></sup></p>
<p id="v30"><sup><small>30</small></sup>  לכן יפלו בחוריה ברחבתיה וכל־אנשׁי מלחמתה ידמו ביום ההוא נאם־יהוה׃ </p>
<p id="v31"><sup><small>31</small></sup>  הנני אליך זדון נאם־אדני יהוה צבאות כי בא יומך עת פקדתיך׃ </p>
<p id="v32"><sup><small>32</small></sup>  וכשׁל זדון ונפל ואין לו מקים והצתי אשׁ בעריו ואכלה כל־סביבתיו׃ </p>
<p id="v33"><sup><small>33</small></sup>  כה אמר יהוה צבאות עשׁוקים בני־ישׂראל ובני־יהודה יחדו וכל־שׁביהם החזיקו בם מאנו שׁלחם׃ </p>
<p id="v34"><sup><small>34</small></sup>  גאלם חזק יהוה צבאות שׁמו ריב יריב את־ריבם למען הרגיע את־הארץ והרגיז לישׁבי בבל׃ </p>
<p id="v35"><sup><small>35</small></sup>  חרב על־כשׂדים נאם־יהוה ואל־ישׁבי בבל ואל־שׂריה ואל־חכמיה׃ </p>
<p id="v36"><sup><small>36</small></sup>  חרב אל־הבדים ונאלו חרב אל־גבוריה וחתו׃ </p>
<p id="v37"><sup><small>37</small></sup>  חרב אל־סוסיו ואל־רכבו ואל־כל־הערב אשׁר בתוכה והיו לנשׁים חרב אל־אוצרתיה ובזזו׃ </p>
<p id="v38"><sup><small>38</small></sup>  חרב אל־מימיה ויבשׁו כי ארץ פסלים היא ובאימים יתהללו׃ </p>
<p id="v39"><sup><small>39</small></sup>  לכן ישׁבו ציים את־איים וישׁבו בה בנות יענה ולא־תשׁב עוד לנצח ולא תשׁכון עד־דור ודור׃ </p>
<p id="v40"><sup><small>40</small></sup>  כמהפכת אלהים את־סדם ואת־עמרה ואת־שׁכניה נאם־יהוה לא־ישׁב שׁם אישׁ ולא־יגור בה בן־אדם׃ </p>
<p id="v41"><sup><small>41</small></sup>  הנה עם בא מצפון וגוי גדול ומלכים רבים יערו מירכתי־ארץ׃ </p>
<p id="v42"><sup><small>42</small></sup>  קשׁת וכידן יחזיקו אכזרי המה ולא ירחמו קולם כים יהמה ועל־סוסים ירכבו ערוך כאישׁ למלחמה עליך בת־בבל׃ </p>
<p id="v43"><sup><small>43</small></sup>  שׁמע מלך־בבל את־שׁמעם ורפו ידיו צרה החזיקתהו חיל כיולדה׃ </p>
<p id="v44"><sup><small>44</small></sup>  הנה כאריה יעלה מגאון הירדן אל־נוה איתן כי־ארגעה ארוצם מעליה ומי בחור אליה אפקד כי מי כמוני ומי יועדני ומי־זה רעה אשׁר יעמד לפני׃ </p>
<p id="v45"><sup><small>45</small></sup>  לכן שׁמעו עצת־יהוה אשׁר יעץ אל־בבל ומחשׁבותיו אשׁר חשׁב אל־ארץ כשׂדים אם־לא יסחבום צעירי הצאן אם־לא ישׁים עליהם נוה׃ </p>
<p id="v46"><sup><small>46</small></sup>  מקול נתפשׂה בבל נרעשׁה הארץ וזעקה בגוים נשׁמע׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Jeremiah/49">ירמיה - פֶּרֶק 49</a></td>
        <td><a href="/he/Bible/Jeremiah/Index">אינדקס</a></td>
        <td><a href="/he/Bible/Jeremiah/51">ירמיה - פֶּרֶק 51</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 50:2 <i>"אלים" מתחרים בל, מרדוק</i>: <a href="/he/The_Urantia_Book/95#p1_3">או 95:1.3</a>. </li>
  <li id="fn2"><a href="#cite2">↑</a> 50:21 <i>עברים "הורסים לגמרי"</i>: <a href="/he/The_Urantia_Book/69#p8_3">או 69:8.3</a>. </li>
  <li id="fn3"><a href="#cite3">↑</a> 50:29 <i>קדוש ישראל</i>: <a href="/he/The_Urantia_Book/196#p0_2">או 196:0.2</a>. </li>
</ol>
</div>
