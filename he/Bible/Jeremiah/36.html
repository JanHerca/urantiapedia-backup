<!--
title: ירמיה - פֶּרֶק 36
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/35">ירמיה - פֶּרֶק 35</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/37">ירמיה - פֶּרֶק 37</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בשׁנה הרביעת ליהויקים בן־יאשׁיהו מלך יהודה היה הדבר הזה אל־ירמיהו מאת יהוה לאמר׃ </p>
<p id="v2"><sup><small>2</small></sup>  קח־לך מגלת־ספר וכתבת אליה את כל־הדברים אשׁר־דברתי אליך על־ישׂראל ועל־יהודה ועל־כל־הגוים מיום דברתי אליך מימי יאשׁיהו ועד היום הזה׃ </p>
<p id="v3"><sup><small>3</small></sup>  אולי ישׁמעו בית יהודה את כל־הרעה אשׁר אנכי חשׁב לעשׂות להם למען ישׁובו אישׁ מדרכו הרעה וסלחתי לעונם ולחטאתם׃ <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  ויקרא ירמיהו את־ברוך בן־נריה ויכתב ברוך מפי ירמיהו את כל־דברי יהוה אשׁר־דבר אליו על־מגלת־ספר׃ </p>
<p id="v5"><sup><small>5</small></sup>  ויצוה ירמיהו את־ברוך לאמר אני עצור לא אוכל לבוא בית יהוה׃ </p>
<p id="v6"><sup><small>6</small></sup>  ובאת אתה וקראת במגלה אשׁר־כתבת־מפי את־דברי יהוה באזני העם בית יהוה ביום צום וגם באזני כל־יהודה הבאים מעריהם תקראם׃ </p>
<p id="v7"><sup><small>7</small></sup>  אולי תפל תחנתם לפני יהוה וישׁבו אישׁ מדרכו הרעה כי־גדול האף והחמה אשׁר־דבר יהוה אל־העם הזה׃ </p>
<p id="v8"><sup><small>8</small></sup>  ויעשׂ ברוך בן־נריה ככל אשׁר־צוהו ירמיהו הנביא לקרא בספר דברי יהוה בית יהוה׃ </p>
<p id="v9"><sup><small>9</small></sup>  ויהי בשׁנה החמשׁית ליהויקים בן־יאשׁיהו מלך־יהודה בחדשׁ התשׁעי קראו צום לפני יהוה כל־העם בירושׁלם וכל־העם הבאים מערי יהודה בירושׁלם׃ </p>
<p id="v10"><sup><small>10</small></sup>  ויקרא ברוך בספר את־דברי ירמיהו בית יהוה בלשׁכת גמריהו בן־שׁפן הספר בחצר העליון פתח שׁער בית־יהוה החדשׁ באזני כל־העם׃ </p>
<p id="v11"><sup><small>11</small></sup>  וישׁמע מכיהו בן־גמריהו בן־שׁפן את־כל־דברי יהוה מעל הספר׃ </p>
<p id="v12"><sup><small>12</small></sup>  וירד בית־המלך על־לשׁכת הספר והנה־שׁם כל־השׂרים יושׁבים אלישׁמע הספר ודליהו בן־שׁמעיהו ואלנתן בן־עכבור וגמריהו בן־שׁפן וצדקיהו בן־חנניהו וכל־השׂרים׃ </p>
<p id="v13"><sup><small>13</small></sup>  ויגד להם מכיהו את כל־הדברים אשׁר שׁמע בקרא ברוך בספר באזני העם׃ </p>
<p id="v14"><sup><small>14</small></sup>  וישׁלחו כל־השׂרים אל־ברוך את־יהודי בן־נתניהו בן־שׁלמיהו בן־כושׁי לאמר המגלה אשׁר קראת בה באזני העם קחנה בידך ולך ויקח ברוך בן־נריהו את־המגלה בידו ויבא אליהם׃ </p>
<p id="v15"><sup><small>15</small></sup>  ויאמרו אליו שׁב נא וקראנה באזנינו ויקרא ברוך באזניהם׃ </p>
<p id="v16"><sup><small>16</small></sup>  ויהי כשׁמעם את־כל־הדברים פחדו אישׁ אל־רעהו ויאמרו אל־ברוך הגיד נגיד למלך את כל־הדברים האלה׃ </p>
<p id="v17"><sup><small>17</small></sup>  ואת־ברוך שׁאלו לאמר הגד־נא לנו איך כתבת את־כל־הדברים האלה מפיו׃ </p>
<p id="v18"><sup><small>18</small></sup>  ויאמר להם ברוך מפיו יקרא אלי את כל־הדברים האלה ואני כתב על־הספר בדיו׃ </p>
<p id="v19"><sup><small>19</small></sup>  ויאמרו השׂרים אל־ברוך לך הסתר אתה וירמיהו ואישׁ אל־ידע איפה אתם׃ </p>
<p id="v20"><sup><small>20</small></sup>  ויבאו אל־המלך חצרה ואת־המגלה הפקדו בלשׁכת אלישׁמע הספר ויגידו באזני המלך את כל־הדברים׃ </p>
<p id="v21"><sup><small>21</small></sup>  וישׁלח המלך את־יהודי לקחת את־המגלה ויקחה מלשׁכת אלישׁמע הספר ויקראה יהודי באזני המלך ובאזני כל־השׂרים העמדים מעל המלך׃ </p>
<p id="v22"><sup><small>22</small></sup>  והמלך יושׁב בית החרף בחדשׁ התשׁיעי ואת־האח לפניו מבערת׃ </p>
<p id="v23"><sup><small>23</small></sup>  ויהי כקרוא יהודי שׁלשׁ דלתות וארבעה יקרעה בתער הספר והשׁלך אל־האשׁ אשׁר אל־האח עד־תם כל־המגלה על־האשׁ אשׁר על־האח׃ </p>
<p id="v24"><sup><small>24</small></sup>  ולא פחדו ולא קרעו את־בגדיהם המלך וכל־עבדיו השׁמעים את כל־הדברים האלה׃ </p>
<p id="v25"><sup><small>25</small></sup>  וגם אלנתן ודליהו וגמריהו הפגעו במלך לבלתי שׂרף את־המגלה ולא שׁמע אליהם׃ </p>
<p id="v26"><sup><small>26</small></sup>  ויצוה המלך את־ירחמאל בן־המלך ואת־שׂריהו בן־עזריאל ואת־שׁלמיהו בן־עבדאל לקחת את־ברוך הספר ואת ירמיהו הנביא ויסתרם יהוה׃ </p>
<p id="v27"><sup><small>27</small></sup>  ויהי דבר־יהוה אל־ירמיהו אחרי שׂרף המלך את־המגלה ואת־הדברים אשׁר כתב ברוך מפי ירמיהו לאמר׃ </p>
<p id="v28"><sup><small>28</small></sup>  שׁוב קח־לך מגלה אחרת וכתב עליה את כל־הדברים הראשׁנים אשׁר היו על־המגלה הראשׁנה אשׁר שׂרף יהויקים מלך־יהודה׃ </p>
<p id="v29"><sup><small>29</small></sup>  ועל־יהויקים מלך־יהודה תאמר כה אמר יהוה אתה שׂרפת את־המגלה הזאת לאמר מדוע כתבת עליה לאמר בא־יבוא מלך־בבל והשׁחית את־הארץ הזאת והשׁבית ממנה אדם ובהמה׃ </p>
<p id="v30"><sup><small>30</small></sup>  לכן כה־אמר יהוה על־יהויקים מלך יהודה לא־יהיה־לו יושׁב על־כסא דוד ונבלתו תהיה משׁלכת לחרב ביום ולקרח בלילה׃ </p>
<p id="v31"><sup><small>31</small></sup>  ופקדתי עליו ועל־זרעו ועל־עבדיו את־עונם והבאתי עליהם ועל־ישׁבי ירושׁלם ואל־אישׁ יהודה את כל־הרעה אשׁר־דברתי אליהם ולא שׁמעו׃ </p>
<p id="v32"><sup><small>32</small></sup>  וירמיהו לקח מגלה אחרת ויתנה אל־ברוך בן־נריהו הספר ויכתב עליה מפי ירמיהו את כל־דברי הספר אשׁר שׂרף יהויקים מלך־יהודה באשׁ ועוד נוסף עליהם דברים רבים כהמה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 36:3 <i>לחזור בתשובה לסליחה (הברית הישנה)</i>: <a href="/he/The_Urantia_Book/159#p5_13">או 159:5.13</a>. </li>
</ol>
</div>
