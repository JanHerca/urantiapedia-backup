<!--
title: ירמיה - פֶּרֶק 20
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/19">ירמיה - פֶּרֶק 19</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/21">ירמיה - פֶּרֶק 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁמע פשׁחור בן־אמר הכהן והוא־פקיד נגיד בבית יהוה את־ירמיהו נבא את־הדברים האלה׃ </p>
<p id="v2"><sup><small>2</small></sup>  ויכה פשׁחור את ירמיהו הנביא ויתן אתו על־המהפכת אשׁר בשׁער בנימן העליון אשׁר בבית יהוה׃ </p>
<p id="v3"><sup><small>3</small></sup>  ויהי ממחרת ויצא פשׁחור את־ירמיהו מן־המהפכת ויאמר אליו ירמיהו לא פשׁחור קרא יהוה שׁמך כי אם־מגור מסביב׃ </p>
<p id="v4"><sup><small>4</small></sup>  כי כה אמר יהוה הנני נתנך למגור לך ולכל־אהביך ונפלו בחרב איביהם ועיניך ראות ואת־כל־יהודה אתן ביד מלך־בבל והגלם בבלה והכם בחרב׃ </p>
<p id="v5"><sup><small>5</small></sup>  ונתתי את־כל־חסן העיר הזאת ואת־כל־יגיעה ואת־כל־יקרה ואת כל־אוצרות מלכי יהודה אתן ביד איביהם ובזזום ולקחום והביאום בבלה׃ </p>
<p id="v6"><sup><small>6</small></sup>  ואתה פשׁחור וכל ישׁבי ביתך תלכו בשׁבי ובבל תבוא ושׁם תמות ושׁם תקבר אתה וכל־אהביך אשׁר־נבאת להם בשׁקר׃ </p>
<p id="v7"><sup><small>7</small></sup>  פתיתני יהוה ואפת חזקתני ותוכל הייתי לשׂחוק כל־היום כלה לעג לי׃ </p>
<p id="v8"><sup><small>8</small></sup>  כי־מדי אדבר אזעק חמס ושׁד אקרא כי־היה דבר־יהוה לי לחרפה ולקלס כל־היום׃ </p>
<p id="v9"><sup><small>9</small></sup>  ואמרתי לא־אזכרנו ולא־אדבר עוד בשׁמו והיה בלבי כאשׁ בערת עצר בעצמתי ונלאיתי כלכל ולא אוכל׃ </p>
<p id="v10"><sup><small>10</small></sup>  כי שׁמעתי דבת רבים מגור מסביב הגידו ונגידנו כל אנושׁ שׁלומי שׁמרי צלעי אולי יפתה ונוכלה לו ונקחה נקמתנו ממנו׃ </p>
<p id="v11"><sup><small>11</small></sup>  ויהוה אותי כגבור עריץ על־כן רדפי יכשׁלו ולא יכלו בשׁו מאד כי־לא השׂכילו כלמת עולם לא תשׁכח׃ <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  ויהוה צבאות בחן צדיק ראה כליות ולב אראה נקמתך מהם כי אליך גליתי את־ריבי׃ </p>
<p id="v13"><sup><small>13</small></sup>  שׁירו ליהוה הללו את־יהוה כי הציל את־נפשׁ אביון מיד מרעים׃ </p>
<p id="v14"><sup><small>14</small></sup>  ארור היום אשׁר ילדתי בו יום אשׁר־ילדתני אמי אל־יהי ברוך׃ </p>
<p id="v15"><sup><small>15</small></sup>  ארור האישׁ אשׁר בשׂר את־אבי לאמר ילד־לך בן זכר שׂמח שׂמחהו׃ </p>
<p id="v16"><sup><small>16</small></sup>  והיה האישׁ ההוא כערים אשׁר־הפך יהוה ולא נחם ושׁמע זעקה בבקר ותרועה בעת צהרים׃ </p>
<p id="v17"><sup><small>17</small></sup>  אשׁר לא־מותתני מרחם ותהי־לי אמי קברי ורחמה הרת עולם׃ </p>
<p id="v18"><sup><small>18</small></sup>  למה זה מרחם יצאתי לראות עמל ויגון ויכלו בבשׁת ימי׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 20:11 <i>אדיר, נורא</i>: <a href="/he/The_Urantia_Book/96#p4_5">או 96:4.5</a>. </li>
</ol>
</div>
