<!--
title: ירמיה - פֶּרֶק 49
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/48">ירמיה - פֶּרֶק 48</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/50">ירמיה - פֶּרֶק 50</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  לבני עמון כה אמר יהוה הבנים אין לישׂראל אם־יורשׁ אין לו מדוע ירשׁ מלכם את־גד ועמו בעריו ישׁב׃ </p>
<p id="v2"><sup><small>2</small></sup>  לכן הנה ימים באים נאם־יהוה והשׁמעתי אל־רבת בני־עמון תרועת מלחמה והיתה לתל שׁממה ובנתיה באשׁ תצתנה וירשׁ ישׂראל את־ירשׁיו אמר יהוה׃ </p>
<p id="v3"><sup><small>3</small></sup>  הילילי חשׁבון כי שׁדדה־עי צעקנה בנות רבה חגרנה שׂקים ספדנה והתשׁוטטנה בגדרות כי מלכם בגולה ילך כהניו ושׂריו יחדיו׃ </p>
<p id="v4"><sup><small>4</small></sup>  מה־תתהללי בעמקים זב עמקך הבת השׁובבה הבטחה באצרתיה מי יבוא אלי׃ </p>
<p id="v5"><sup><small>5</small></sup>  הנני מביא עליך פחד נאם־אדני יהוה צבאות מכל־סביביך ונדחתם אישׁ לפניו ואין מקבץ לנדד׃ </p>
<p id="v6"><sup><small>6</small></sup>  ואחרי־כן אשׁיב את־שׁבות בני־עמון נאם־יהוה׃ </p>
<p id="v7"><sup><small>7</small></sup>  לאדום כה אמר יהוה צבאות האין עוד חכמה בתימן אבדה עצה מבנים נסרחה חכמתם׃ </p>
<p id="v8"><sup><small>8</small></sup>  נסו הפנו העמיקו לשׁבת ישׁבי דדן כי איד עשׂו הבאתי עליו עת פקדתיו׃ </p>
<p id="v9"><sup><small>9</small></sup>  אם־בצרים באו לך לא ישׁארו עוללות אם־גנבים בלילה השׁחיתו דים׃ </p>
<p id="v10"><sup><small>10</small></sup>  כי־אני חשׂפתי את־עשׂו גליתי את־מסתריו ונחבה לא יוכל שׁדד זרעו ואחיו ושׁכניו ואיננו׃ </p>
<p id="v11"><sup><small>11</small></sup>  עזבה יתמיך אני אחיה ואלמנתיך עלי תבטחו׃ </p>
<p id="v12"><sup><small>12</small></sup>  כי־כה אמר יהוה הנה אשׁר־אין משׁפטם לשׁתות הכוס שׁתו ישׁתו ואתה הוא נקה תנקה לא תנקה כי שׁתה תשׁתה׃ </p>
<p id="v13"><sup><small>13</small></sup>  כי בי נשׁבעתי נאם־יהוה כי־לשׁמה לחרפה לחרב ולקללה תהיה בצרה וכל־עריה תהיינה לחרבות עולם׃ </p>
<p id="v14"><sup><small>14</small></sup>  שׁמועה שׁמעתי מאת יהוה וציר בגוים שׁלוח התקבצו ובאו עליה וקומו למלחמה׃ </p>
<p id="v15"><sup><small>15</small></sup>  כי־הנה קטן נתתיך בגוים בזוי באדם׃ </p>
<p id="v16"><sup><small>16</small></sup>  תפלצתך השׁיא אתך זדון לבך שׁכני בחגוי הסלע תפשׂי מרום גבעה כי־תגביה כנשׁר קנך משׁם אורידך נאם־יהוה׃ </p>
<p id="v17"><sup><small>17</small></sup>  והיתה אדום לשׁמה כל עבר עליה ישׁם וישׁרק על־כל־מכותה׃ </p>
<p id="v18"><sup><small>18</small></sup>  כמהפכת סדם ועמרה ושׁכניה אמר יהוה לא־ישׁב שׁם אישׁ ולא־יגור בה בן־אדם׃ </p>
<p id="v19"><sup><small>19</small></sup>  הנה כאריה יעלה מגאון הירדן אל־נוה איתן כי־ארגיעה אריצנו מעליה ומי בחור אליה אפקד כי מי כמוני ומי יעידני ומי־זה רעה אשׁר יעמד לפני׃ </p>
<p id="v20"><sup><small>20</small></sup>  לכן שׁמעו עצת־יהוה אשׁר יעץ אל־אדום ומחשׁבותיו אשׁר חשׁב אל־ישׁבי תימן אם־לא יסחבום צעירי הצאן אם־לא ישׁים עליהם נוהם׃ </p>
<p id="v21"><sup><small>21</small></sup>  מקול נפלם רעשׁה הארץ צעקה בים־סוף נשׁמע קולה׃ </p>
<p id="v22"><sup><small>22</small></sup>  הנה כנשׁר יעלה וידאה ויפרשׂ כנפיו על־בצרה והיה לב גבורי אדום ביום ההוא כלב אשׁה מצרה׃ </p>
<p id="v23"><sup><small>23</small></sup>  לדמשׂק בושׁה חמת וארפד כי־שׁמעה רעה שׁמעו נמגו בים דאגה השׁקט לא יוכל׃ </p>
<p id="v24"><sup><small>24</small></sup>  רפתה דמשׂק הפנתה לנוס ורטט החזיקה צרה וחבלים אחזתה כיולדה׃ </p>
<p id="v25"><sup><small>25</small></sup>  איך לא־עזבה עיר תהלה קרית משׂושׂי׃ </p>
<p id="v26"><sup><small>26</small></sup>  לכן יפלו בחוריה ברחבתיה וכל־אנשׁי המלחמה ידמו ביום ההוא נאם יהוה צבאות׃ </p>
<p id="v27"><sup><small>27</small></sup>  והצתי אשׁ בחומת דמשׂק ואכלה ארמנות בן־הדד׃ </p>
<p id="v28"><sup><small>28</small></sup>  לקדר ולממלכות חצור אשׁר הכה נבוכדראצור מלך־בבל כה אמר יהוה קומו עלו אל־קדר ושׁדדו את־בני־קדם׃ </p>
<p id="v29"><sup><small>29</small></sup>  אהליהם וצאנם יקחו יריעותיהם וכל־כליהם וגמליהם ישׂאו להם וקראו עליהם מגור מסביב׃ </p>
<p id="v30"><sup><small>30</small></sup>  נסו נדו מאד העמיקו לשׁבת ישׁבי חצור נאם־יהוה כי־יעץ עליכם נבוכדראצר מלך־בבל עצה וחשׁב עליהם מחשׁבה׃ </p>
<p id="v31"><sup><small>31</small></sup>  קומו עלו אל־גוי שׁליו יושׁב לבטח נאם־יהוה לא־דלתים ולא־בריח לו בדד ישׁכנו׃ </p>
<p id="v32"><sup><small>32</small></sup>  והיו גמליהם לבז והמון מקניהם לשׁלל וזרתים לכל־רוח קצוצי פאה ומכל־עבריו אביא את־אידם נאם־יהוה׃ </p>
<p id="v33"><sup><small>33</small></sup>  והיתה חצור למעון תנים שׁממה עד־עולם לא־ישׁב שׁם אישׁ ולא־יגור בה בן־אדם׃ </p>
<p id="v34"><sup><small>34</small></sup>  אשׁר היה דבר־יהוה אל־ירמיהו הנביא אל־עילם בראשׁית מלכות צדקיה מלך־יהודה לאמר׃ </p>
<p id="v35"><sup><small>35</small></sup>  כה אמר יהוה צבאות הנני שׁבר את־קשׁת עילם ראשׁית גבורתם׃ </p>
<p id="v36"><sup><small>36</small></sup>  והבאתי אל־עילם ארבע רוחות מארבע קצות השׁמים וזרתים לכל הרחות האלה ולא־יהיה הגוי אשׁר לא־יבוא שׁם נדחי עולם׃ </p>
<p id="v37"><sup><small>37</small></sup>  והחתתי את־עילם לפני איביהם ולפני מבקשׁי נפשׁם והבאתי עליהם רעה את־חרון אפי נאם־יהוה ושׁלחתי אחריהם את־החרב עד כלותי אותם׃ </p>
<p id="v38"><sup><small>38</small></sup>  ושׂמתי כסאי בעילם והאבדתי משׁם מלך ושׂרים נאם־יהוה׃ </p>
<p id="v39"><sup><small>39</small></sup>  והיה באחרית הימים אשׁוב את־שׁבית עילם נאם־יהוה׃ </p>
