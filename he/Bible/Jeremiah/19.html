<!--
title: ירמיה - פֶּרֶק 19
description: 
published: true
date: 2023-11-8T20:31:8Z
tags: bible, bible—jeremiah
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/18">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 18</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/20">
          <span class="pr-2">ירמיה - פֶּרֶק 20</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  כה אמר יהוה הלוך וקנית בקבק יוצר חרשׂ ומזקני העם ומזקני הכהנים׃ </p>
<p id="v2"><sup><small>2</small></sup>  ויצאת אל־גיא בן־הנם אשׁר פתח שׁער החרסות וקראת שׁם את־הדברים אשׁר־אדבר אליך׃ </p>
<p id="v3"><sup><small>3</small></sup>  ואמרת שׁמעו דבר־יהוה מלכי יהודה וישׁבי ירושׁלם כה־אמר יהוה צבאות אלהי ישׂראל הנני מביא רעה על־המקום הזה אשׁר כל־שׁמעה תצלנה אזניו׃ </p>
<p id="v4"><sup><small>4</small></sup>  יען אשׁר עזבני וינכרו את־המקום הזה ויקטרו־בו לאלהים אחרים אשׁר לא־ידעום המה ואבותיהם ומלכי יהודה ומלאו את־המקום הזה דם נקים׃ </p>
<p id="v5"><sup><small>5</small></sup>  ובנו את־במות הבעל לשׂרף את־בניהם באשׁ עלות לבעל אשׁר לא־צויתי ולא דברתי ולא עלתה על־לבי׃ </p>
<p id="v6"><sup><small>6</small></sup>  לכן הנה־ימים באים נאם־יהוה ולא־יקרא למקום הזה עוד התפת וגיא בן־הנם כי אם־גיא ההרגה׃ </p>
<p id="v7"><sup><small>7</small></sup>  ובקתי את־עצת יהודה וירושׁלם במקום הזה והפלתים בחרב לפני איביהם וביד מבקשׁי נפשׁם ונתתי את־נבלתם למאכל לעוף השׁמים ולבהמת הארץ׃ </p>
<p id="v8"><sup><small>8</small></sup>  ושׂמתי את־העיר הזאת לשׁמה ולשׁרקה כל עבר עליה ישׁם וישׁרק על־כל־מכתה׃ </p>
<p id="v9"><sup><small>9</small></sup>  והאכלתים את־בשׂר בניהם ואת בשׂר בנתיהם ואישׁ בשׂר־רעהו יאכלו במצור ובמצוק אשׁר יציקו להם איביהם ומבקשׁי נפשׁם׃ </p>
<p id="v10"><sup><small>10</small></sup>  ושׁברת הבקבק לעיני האנשׁים ההלכים אותך׃ </p>
<p id="v11"><sup><small>11</small></sup>  ואמרת אליהם כה־אמר יהוה צבאות ככה אשׁבר את־העם הזה ואת־העיר הזאת כאשׁר ישׁבר את־כלי היוצר אשׁר לא־יוכל להרפה עוד ובתפת יקברו מאין מקום לקבור׃ </p>
<p id="v12"><sup><small>12</small></sup>  כן־אעשׂה למקום הזה נאם־יהוה וליושׁביו ולתת את־העיר הזאת כתפת׃ </p>
<p id="v13"><sup><small>13</small></sup>  והיו בתי ירושׁלם ובתי מלכי יהודה כמקום התפת הטמאים לכל הבתים אשׁר קטרו על־גגתיהם לכל צבא השׁמים והסך נסכים לאלהים אחרים׃ </p>
<p id="v14"><sup><small>14</small></sup>  ויבא ירמיהו מהתפת אשׁר שׁלחו יהוה שׁם להנבא ויעמד בחצר בית־יהוה ויאמר אל־כל־העם׃ </p>
<p id="v15"><sup><small>15</small></sup>  כה־אמר יהוה צבאות אלהי ישׂראל הנני מבי אל־העיר הזאת ועל־כל־עריה את כל־הרעה אשׁר דברתי עליה כי הקשׁו את־ערפם לבלתי שׁמוע את־דברי׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Jeremiah/18">
          <span class="mdi mdi-arrow-left-drop-circle"></span><span class="pl-2">ירמיה - פֶּרֶק 18</span>
        </a>
        </td>
        <td>
        <a href="/he/Bible/Jeremiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Jeremiah/20">
          <span class="pr-2">ירמיה - פֶּרֶק 20</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
