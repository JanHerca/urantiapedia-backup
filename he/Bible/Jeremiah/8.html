<!--
title: ירמיה - פֶּרֶק 8
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/7">ירמיה - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/9">ירמיה - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בעת ההיא נאם־יהוה ויציאו את־עצמות מלכי־יהודה ואת־עצמות־שׂריו ואת־עצמות הכהנים ואת עצמות הנביאים ואת עצמות יושׁבי־ירושׁלם מקבריהם׃ </p>
<p id="v2"><sup><small>2</small></sup>  ושׁטחום לשׁמשׁ ולירח ולכל צבא השׁמים אשׁר אהבום ואשׁר עבדום ואשׁר הלכו אחריהם ואשׁר דרשׁום ואשׁר השׁתחוו להם לא יאספו ולא יקברו לדמן על־פני האדמה יהיו׃ </p>
<p id="v3"><sup><small>3</small></sup>  ונבחר מות מחיים לכל השׁארית הנשׁארים מן־המשׁפחה הרעה הזאת בכל־המקמות הנשׁארים אשׁר הדחתים שׁם נאם יהוה צבאות׃ </p>
<p id="v4"><sup><small>4</small></sup>  ואמרת אליהם כה אמר יהוה היפלו ולא יקומו אם־ישׁוב ולא ישׁוב׃ </p>
<p id="v5"><sup><small>5</small></sup>  מדוע שׁובבה העם הזה ירושׁלם משׁבה נצחת החזיקו בתרמית מאנו לשׁוב׃ </p>
<p id="v6"><sup><small>6</small></sup>  הקשׁבתי ואשׁמע לוא־כן ידברו אין אישׁ נחם על־רעתו לאמר מה עשׂיתי כלה שׁב במרצותם כסוס שׁוטף במלחמה׃ </p>
<p id="v7"><sup><small>7</small></sup>  גם־חסידה בשׁמים ידעה מועדיה ותר וסוס ועגור שׁמרו את־עת באנה ועמי לא ידעו את משׁפט יהוה׃ </p>
<p id="v8"><sup><small>8</small></sup>  איכה תאמרו חכמים אנחנו ותורת יהוה אתנו אכן הנה לשׁקר עשׂה עט שׁקר ספרים׃ </p>
<p id="v9"><sup><small>9</small></sup>  הבישׁו חכמים חתו וילכדו הנה בדבר־יהוה מאסו וחכמת־מה להם׃ </p>
<p id="v10"><sup><small>10</small></sup>  לכן אתן את־נשׁיהם לאחרים שׂדותיהם ליורשׁים כי מקטן ועד־גדול כלה בצע בצע מנביא ועד־כהן כלה עשׂה שׁקר׃ </p>
<p id="v11"><sup><small>11</small></sup>  וירפו את־שׁבר בת־עמי על־נקלה לאמר שׁלום שׁלום ואין שׁלום׃ </p>
<p id="v12"><sup><small>12</small></sup>  הבשׁו כי תועבה עשׂו גם־בושׁ לא־יבשׁו והכלם לא ידעו לכן יפלו בנפלים בעת פקדתם יכשׁלו אמר יהוה׃ </p>
<p id="v13"><sup><small>13</small></sup>  אסף אסיפם נאם־יהוה אין ענבים בגפן ואין תאנים בתאנה והעלה נבל ואתן להם יעברום׃ </p>
<p id="v14"><sup><small>14</small></sup>  על־מה אנחנו ישׁבים האספו ונבוא אל־ערי המבצר ונדמה־שׁם כי יהוה אלהינו הדמנו וישׁקנו מי־ראשׁ כי חטאנו ליהוה׃ </p>
<p id="v15"><sup><small>15</small></sup>  קוה לשׁלום ואין טוב לעת מרפה והנה בעתה׃ </p>
<p id="v16"><sup><small>16</small></sup>  מדן נשׁמע נחרת סוסיו מקול מצהלות אביריו רעשׁה כל־הארץ ויבואו ויאכלו ארץ ומלואה עיר וישׁבי בה׃ </p>
<p id="v17"><sup><small>17</small></sup>  כי הנני משׁלח בכם נחשׁים צפענים אשׁר אין־להם לחשׁ ונשׁכו אתכם נאם־יהוה׃ </p>
<p id="v18"><sup><small>18</small></sup>  מבליגיתי עלי יגון עלי לבי דוי׃ </p>
<p id="v19"><sup><small>19</small></sup>  הנה־קול שׁועת בת־עמי מארץ מרחקים היהוה אין בציון אם־מלכה אין בה מדוע הכעסוני בפסליהם בהבלי נכר׃ </p>
<p id="v20"><sup><small>20</small></sup>  עבר קציר כלה קיץ ואנחנו לוא נושׁענו׃ </p>
<p id="v21"><sup><small>21</small></sup>  על־שׁבר בת־עמי השׁברתי קדרתי שׁמה החזקתני׃ </p>
<p id="v22"><sup><small>22</small></sup>  הצרי אין בגלעד אם־רפא אין שׁם כי מדוע לא עלתה ארכת בת־עמי׃ </p>
<p id="v23"><sup><small>23</small></sup>  מי־יתן ראשׁי מים ועיני מקור דמעה ואבכה יומם ולילה את חללי בת־עמי׃ </p>
