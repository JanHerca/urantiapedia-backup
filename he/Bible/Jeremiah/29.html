<!--
title: ירמיה - פֶּרֶק 29
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Jeremiah/28">ירמיה - פֶּרֶק 28</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Jeremiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Jeremiah/30">ירמיה - פֶּרֶק 30</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלה דברי הספר אשׁר שׁלח ירמיה הנביא מירושׁלם אל־יתר זקני הגולה ואל־הכהנים ואל־הנביאים ואל־כל־העם אשׁר הגלה נבוכדנאצר מירושׁלם בבלה׃ </p>
<p id="v2"><sup><small>2</small></sup>  אחרי צאת יכניה־המלך והגבירה והסריסים שׂרי יהודה וירושׁלם והחרשׁ והמסגר מירושׁלם׃ </p>
<p id="v3"><sup><small>3</small></sup>  ביד אלעשׂה בן־שׁפן וגמריה בן־חלקיה אשׁר שׁלח צדקיה מלך־יהודה אל־נבוכדנאצר מלך בבל בבלה לאמר׃ </p>
<p id="v4"><sup><small>4</small></sup>  כה אמר יהוה צבאות אלהי ישׂראל לכל־הגולה אשׁר־הגליתי מירושׁלם בבלה׃ </p>
<p id="v5"><sup><small>5</small></sup>  בנו בתים ושׁבו ונטעו גנות ואכלו את־פרין׃ </p>
<p id="v6"><sup><small>6</small></sup>  קחו נשׁים והולידו בנים ובנות וקחו לבניכם נשׁים ואת־בנותיכם תנו לאנשׁים ותלדנה בנים ובנות ורבו־שׁם ואל־תמעטו׃ </p>
<p id="v7"><sup><small>7</small></sup>  ודרשׁו את־שׁלום העיר אשׁר הגליתי אתכם שׁמה והתפללו בעדה אל־יהוה כי בשׁלומה יהיה לכם שׁלום׃ </p>
<p id="v8"><sup><small>8</small></sup>  כי כה אמר יהוה צבאות אלהי ישׂראל אל־ישׁיאו לכם נביאיכם אשׁר־בקרבכם וקסמיכם ואל־תשׁמעו אל־חלמתיכם אשׁר אתם מחלמים׃ </p>
<p id="v9"><sup><small>9</small></sup>  כי בשׁקר הם נבאים לכם בשׁמי לא שׁלחתים נאם־יהוה׃ </p>
<p id="v10"><sup><small>10</small></sup>  כי־כה אמר יהוה כי לפי מלאת לבבל שׁבעים שׁנה אפקד אתכם והקמתי עליכם את־דברי הטוב להשׁיב אתכם אל־המקום הזה׃ </p>
<p id="v11"><sup><small>11</small></sup>  כי אנכי ידעתי את־המחשׁבת אשׁר אנכי חשׁב עליכם נאם־יהוה מחשׁבות שׁלום ולא לרעה לתת לכם אחרית ותקוה׃ </p>
<p id="v12"><sup><small>12</small></sup>  וקראתם אתי והלכתם והתפללתם אלי ושׁמעתי אליכם׃ </p>
<p id="v13"><sup><small>13</small></sup>  ובקשׁתם אתי ומצאתם כי תדרשׁני בכל־לבבכם׃ <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  ונמצאתי לכם נאם־יהוה ושׁבתי את־שׁביתכם וקבצתי אתכם מכל־הגוים ומכל־המקומות אשׁר הדחתי אתכם שׁם נאם־יהוה והשׁבתי אתכם אל־המקום אשׁר־הגליתי אתכם משׁם׃ </p>
<p id="v15"><sup><small>15</small></sup>  כי אמרתם הקים לנו יהוה נבאים בבלה׃ </p>
<p id="v16"><sup><small>16</small></sup>  כי־כה אמר יהוה אל־המלך היושׁב אל־כסא דוד ואל־כל־העם היושׁב בעיר הזאת אחיכם אשׁר לא־יצאו אתכם בגולה׃ </p>
<p id="v17"><sup><small>17</small></sup>  כה אמר יהוה צבאות הנני משׁלח בם את־החרב את־הרעב ואת־הדבר ונתתי אותם כתאנים השׁערים אשׁר לא־תאכלנה מרע׃ </p>
<p id="v18"><sup><small>18</small></sup>  ורדפתי אחריהם בחרב ברעב ובדבר ונתתים לזועה לכל ממלכות הארץ לאלה ולשׁמה ולשׁרקה ולחרפה בכל־הגוים אשׁר־הדחתים שׁם׃ </p>
<p id="v19"><sup><small>19</small></sup>  תחת אשׁר־לא־שׁמעו אל־דברי נאם־יהוה אשׁר שׁלחתי אליהם את־עבדי הנבאים השׁכם ושׁלח ולא שׁמעתם נאם־יהוה׃ </p>
<p id="v20"><sup><small>20</small></sup>  ואתם שׁמעו דבר־יהוה כל־הגולה אשׁר־שׁלחתי מירושׁלם בבלה׃ </p>
<p id="v21"><sup><small>21</small></sup>  כה־אמר יהוה צבאות אלהי ישׂראל אל־אחאב בן־קוליה ואל־צדקיהו בן־מעשׂיה הנבאים לכם בשׁמי שׁקר הנני נתן אתם ביד נבוכדראצר מלך־בבל והכם לעיניכם׃ </p>
<p id="v22"><sup><small>22</small></sup>  ולקח מהם קללה לכל גלות יהודה אשׁר בבבל לאמר ישׂמך יהוה כצדקיהו וכאחב אשׁר־קלם מלך־בבל באשׁ׃ </p>
<p id="v23"><sup><small>23</small></sup>  יען אשׁר עשׂו נבלה בישׂראל וינאפו את־נשׁי רעיהם וידברו דבר בשׁמי שׁקר אשׁר לוא צויתם ואנכי הוידע ועד נאם־יהוה׃ </p>
<p id="v24"><sup><small>24</small></sup>  ואל־שׁמעיהו הנחלמי תאמר לאמר׃ </p>
<p id="v25"><sup><small>25</small></sup>  כה־אמר יהוה צבאות אלהי ישׂראל לאמר יען אשׁר אתה שׁלחת בשׁמכה ספרים אל־כל־העם אשׁר בירושׁלם ואל־צפניה בן־מעשׂיה הכהן ואל כל־הכהנים לאמר׃ </p>
<p id="v26"><sup><small>26</small></sup>  יהוה נתנך כהן תחת יהוידע הכהן להיות פקדים בית יהוה לכל־אישׁ משׁגע ומתנבא ונתתה אתו אל־המהפכת ואל־הצינק׃ </p>
<p id="v27"><sup><small>27</small></sup>  ועתה למה לא גערת בירמיהו הענתתי המתנבא לכם׃ </p>
<p id="v28"><sup><small>28</small></sup>  כי על־כן שׁלח אלינו בבל לאמר ארכה היא בנו בתים ושׁבו ונטעו גנות ואכלו את־פריהן׃ </p>
<p id="v29"><sup><small>29</small></sup>  ויקרא צפניה הכהן את־הספר הזה באזני ירמיהו הנביא׃ </p>
<p id="v30"><sup><small>30</small></sup>  ויהי דבר־יהוה אל־ירמיהו לאמר׃ </p>
<p id="v31"><sup><small>31</small></sup>  שׁלח על־כל־הגולה לאמר כה אמר יהוה אל־שׁמעיה הנחלמי יען אשׁר נבא לכם שׁמעיה ואני לא שׁלחתיו ויבטח אתכם על־שׁקר׃ </p>
<p id="v32"><sup><small>32</small></sup>  לכן כה־אמר יהוה הנני פקד על־שׁמעיה הנחלמי ועל־זרעו לא־יהיה לו אישׁ יושׁב בתוך־העם הזה ולא־יראה בטוב אשׁר־אני עשׂה־לעמי נאם־יהוה כי־סרה דבר על־יהוה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 29:13 <i>חפש אותי, מצא אותי, אם תחפש</i>: <a href="/he/The_Urantia_Book/130#p8_2">או 130:8.2</a>.  <i>חפש ומצא אותי</i>: <a href="/he/The_Urantia_Book/131#p2_9">או 131:2.9</a>. </li>
</ol>
</div>
