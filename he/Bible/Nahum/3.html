<!--
title: נחום - פֶּרֶק 3
description: 
published: true
date: 2023-11-8T20:31:8Z
tags: bible, bible—nahum
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Nahum/2">
          <span class="mdi mdi-arrow-left-drop-circle"></span><span class="pl-2">נחום - פֶּרֶק 2</span>
        </a>
        </td>
        <td>
        <a href="/he/Bible/Nahum/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  הוי עיר דמים כלה כחשׁ פרק מלאה לא ימישׁ טרף׃ </p>
<p id="v2"><sup><small>2</small></sup>  קול שׁוט וקול רעשׁ אופן וסוס דהר ומרכבה מרקדה׃ </p>
<p id="v3"><sup><small>3</small></sup>  פרשׁ מעלה ולהב חרב וברק חנית ורב חלל וכבד פגר ואין קצה לגויה יכשׁלו בגויתם׃ </p>
<p id="v4"><sup><small>4</small></sup>  מרב זנוני זונה טובת חן בעלת כשׁפים המכרת גוים בזנוניה ומשׁפחות בכשׁפיה׃ </p>
<p id="v5"><sup><small>5</small></sup>  הנני אליך נאם יהוה צבאות וגליתי שׁוליך על־פניך והראיתי גוים מערך וממלכות קלונך׃ </p>
<p id="v6"><sup><small>6</small></sup>  והשׁלכתי עליך שׁקצים ונבלתיך ושׂמתיך כראי׃ </p>
<p id="v7"><sup><small>7</small></sup>  והיה כל־ראיך ידוד ממך ואמר שׁדדה נינוה מי ינוד לה מאין אבקשׁ מנחמים לך׃ </p>
<p id="v8"><sup><small>8</small></sup>  התיטבי מנא אמון הישׁבה ביארים מים סביב לה אשׁר־חיל ים מים חומתה׃ </p>
<p id="v9"><sup><small>9</small></sup>  כושׁ עצמה ומצרים ואין קצה פוט ולובים היו בעזרתך׃ </p>
<p id="v10"><sup><small>10</small></sup>  גם־היא לגלה הלכה בשׁבי גם עלליה ירטשׁו בראשׁ כל־חוצות ועל־נכבדיה ידו גורל וכל־גדוליה רתקו בזקים׃ </p>
<p id="v11"><sup><small>11</small></sup>  גם־את תשׁכרי תהי נעלמה גם־את תבקשׁי מעוז מאויב׃ </p>
<p id="v12"><sup><small>12</small></sup>  כל־מבצריך תאנים עם־בכורים אם־ינועו ונפלו על־פי אוכל׃ </p>
<p id="v13"><sup><small>13</small></sup>  הנה עמך נשׁים בקרבך לאיביך פתוח נפתחו שׁערי ארצך אכלה אשׁ בריחיך׃ </p>
<p id="v14"><sup><small>14</small></sup>  מי מצור שׁאבי־לך חזקי מבצריך באי בטיט ורמסי בחמר החזיקי מלבן׃ </p>
<p id="v15"><sup><small>15</small></sup>  שׁם תאכלך אשׁ תכריתך חרב תאכלך כילק התכבד כילק התכבדי כארבה׃ </p>
<p id="v16"><sup><small>16</small></sup>  הרבית רכליך מכוכבי השׁמים ילק פשׁט ויעף׃ </p>
<p id="v17"><sup><small>17</small></sup>  מנזריך כארבה וטפסריך כגוב גבי החונים בגדרות ביום קרה שׁמשׁ זרחה ונודד ולא־נודע מקומו אים׃ </p>
<p id="v18"><sup><small>18</small></sup>  נמו רעיך מלך אשׁור ישׁכנו אדיריך נפשׁו עמך על־ההרים ואין מקבץ׃ </p>
<p id="v19"><sup><small>19</small></sup>  אין־כהה לשׁברך נחלה מכתך כל שׁמעי שׁמעך תקעו כף עליך כי על־מי לא־עברה רעתך תמיד׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Nahum/2">
          <span class="mdi mdi-arrow-left-drop-circle"></span><span class="pl-2">נחום - פֶּרֶק 2</span>
        </a>
        </td>
        <td>
        <a href="/he/Bible/Nahum/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        </td>
      </tr>
    </tbody>
  </table>
</figure>
