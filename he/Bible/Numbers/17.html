<!--
title: במדבר - פֶּרֶק 17
description: 
published: true
date: 2022-10-6T10:37:18Z
tags: bible, bible—numbers
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/16">במדבר - פֶּרֶק 16</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/18">במדבר - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  אמר אל־אלעזר בן־אהרן הכהן וירם את־המחתת מבין השׂרפה ואת־האשׁ זרה־הלאה כי קדשׁו׃ </p>
<p id="v3"><sup><small>3</small></sup>  את מחתות החטאים האלה בנפשׁתם ועשׂו אתם רקעי פחים צפוי למזבח כי־הקריבם לפני־יהוה ויקדשׁו ויהיו לאות לבני ישׂראל׃ </p>
<p id="v4"><sup><small>4</small></sup>  ויקח אלעזר הכהן את מחתות הנחשׁת אשׁר הקריבו השׂרפים וירקעום צפוי למזבח׃ </p>
<p id="v5"><sup><small>5</small></sup>  זכרון לבני ישׂראל למען אשׁר לא־יקרב אישׁ זר אשׁר לא מזרע אהרן הוא להקטיר קטרת לפני יהוה ולא־יהיה כקרח וכעדתו כאשׁר דבר יהוה ביד־משׁה לו׃ </p>
<p id="v6"><sup><small>6</small></sup>  וילנו כל־עדת בני־ישׂראל ממחרת על־משׁה ועל־אהרן לאמר אתם המתם את־עם יהוה׃ </p>
<p id="v7"><sup><small>7</small></sup>  ויהי בהקהל העדה על־משׁה ועל־אהרן ויפנו אל־אהל מועד והנה כסהו הענן וירא כבוד יהוה׃ </p>
<p id="v8"><sup><small>8</small></sup>  ויבא משׁה ואהרן אל־פני אהל מועד׃ </p>
<p id="v9"><sup><small>9</small></sup>  וידבר יהוה אל־משׁה לאמר׃ </p>
<p id="v10"><sup><small>10</small></sup>  הרמו מתוך העדה הזאת ואכלה אתם כרגע ויפלו על־פניהם׃ </p>
<p id="v11"><sup><small>11</small></sup>  ויאמר משׁה אל־אהרן קח את־המחתה ותן־עליה אשׁ מעל המזבח ושׂים קטרת והולך מהרה אל־העדה וכפר עליהם כי־יצא הקצף מלפני יהוה החל הנגף׃ </p>
<p id="v12"><sup><small>12</small></sup>  ויקח אהרן כאשׁר דבר משׁה וירץ אל־תוך הקהל והנה החל הנגף בעם ויתן את־הקטרת ויכפר על־העם׃ </p>
<p id="v13"><sup><small>13</small></sup>  ויעמד בין־המתים ובין החיים ותעצר המגפה׃ </p>
<p id="v14"><sup><small>14</small></sup>  ויהיו המתים במגפה ארבעה עשׂר אלף ושׁבע מאות מלבד המתים על־דבר־קרח׃ </p>
<p id="v15"><sup><small>15</small></sup>  וישׁב אהרן אל־משׁה אל־פתח אהל מועד והמגפה נעצרה׃ </p>
<p id="v16"><sup><small>16</small></sup>  וידבר יהוה אל־משׁה לאמר׃ </p>
<p id="v17"><sup><small>17</small></sup>  דבר אל־בני ישׂראל וקח מאתם מטה מטה לבית אב מאת כל־נשׂיאהם לבית אבתם שׁנים עשׂר מטות אישׁ את־שׁמו תכתב על־מטהו׃ </p>
<p id="v18"><sup><small>18</small></sup>  ואת שׁם אהרן תכתב על־מטה לוי כי מטה אחד לראשׁ בית אבותם׃ </p>
<p id="v19"><sup><small>19</small></sup>  והנחתם באהל מועד לפני העדות אשׁר אועד לכם שׁמה׃ </p>
<p id="v20"><sup><small>20</small></sup>  והיה האישׁ אשׁר אבחר־בו מטהו יפרח והשׁכתי מעלי את־תלנות בני ישׂראל אשׁר הם מלינם עליכם׃ </p>
<p id="v21"><sup><small>21</small></sup>  וידבר משׁה אל־בני ישׂראל ויתנו אליו כל־נשׂיאיהם מטה לנשׂיא אחד מטה לנשׂיא אחד לבית אבתם שׁנים עשׂר מטות ומטה אהרן בתוך מטותם׃ </p>
<p id="v22"><sup><small>22</small></sup>  וינח משׁה את־המטת לפני יהוה באהל העדת׃ </p>
<p id="v23"><sup><small>23</small></sup>  ויהי ממחרת ויבא משׁה אל־אהל העדות והנה פרח מטה־אהרן לבית לוי ויצא פרח ויצץ ציץ ויגמל שׁקדים׃ </p>
<p id="v24"><sup><small>24</small></sup>  ויצא משׁה את־כל־המטת מלפני יהוה אל־כל־בני ישׂראל ויראו ויקחו אישׁ מטהו׃ </p>
<p id="v25"><sup><small>25</small></sup>  ויאמר יהוה אל־משׁה השׁב את־מטה אהרן לפני העדות למשׁמרת לאות לבני־מרי ותכל תלונתם מעלי ולא ימתו׃ </p>
<p id="v26"><sup><small>26</small></sup>  ויעשׂ משׁה כאשׁר צוה יהוה אתו כן עשׂה׃ </p>
<p id="v27"><sup><small>27</small></sup>  ויאמרו בני ישׂראל אל־משׁה לאמר הן גוענו אבדנו כלנו אבדנו׃ </p>
<p id="v28"><sup><small>28</small></sup>  כל הקרב הקרב אל־משׁכן יהוה ימות האם תמנו לגוע׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/16">במדבר - פֶּרֶק 16</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/18">במדבר - פֶּרֶק 18</a></td>
      </tr>
    </tbody>
  </table>
</figure>
