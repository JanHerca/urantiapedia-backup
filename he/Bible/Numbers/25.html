<!--
title: במדבר - פֶּרֶק 25
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Numbers/24">במדבר - פֶּרֶק 24</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Numbers/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Numbers/26">במדבר - פֶּרֶק 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁב ישׂראל בשׁטים ויחל העם לזנות אל־בנות מואב׃ </p>
<p id="v2"><sup><small>2</small></sup>  ותקראן לעם לזבחי אלהיהן ויאכל העם וישׁתחוו לאלהיהן׃ </p>
<p id="v3"><sup><small>3</small></sup>  ויצמד ישׂראל לבעל פעור ויחר־אף יהוה בישׂראל׃ </p>
<p id="v4"><sup><small>4</small></sup>  ויאמר יהוה אל־משׁה קח את־כל־ראשׁי העם והוקע אותם ליהוה נגד השׁמשׁ וישׁב חרון אף־יהוה מישׂראל׃ </p>
<p id="v5"><sup><small>5</small></sup>  ויאמר משׁה אל־שׁפטי ישׂראל הרגו אישׁ אנשׁיו הנצמדים לבעל פעור׃ </p>
<p id="v6"><sup><small>6</small></sup>  והנה אישׁ מבני ישׂראל בא ויקרב אל־אחיו את־המדינית לעיני משׁה ולעיני כל־עדת בני־ישׂראל והמה בכים פתח אהל מועד׃ </p>
<p id="v7"><sup><small>7</small></sup>  וירא פינחס בן־אלעזר בן־אהרן הכהן ויקם מתוך העדה ויקח רמח בידו׃ </p>
<p id="v8"><sup><small>8</small></sup>  ויבא אחר אישׁ־ישׂראל אל־הקבה וידקר את־שׁניהם את אישׁ ישׂראל ואת־האשׁה אל־קבתה ותעצר המגפה מעל בני ישׂראל׃ </p>
<p id="v9"><sup><small>9</small></sup>  ויהיו המתים במגפה ארבעה ועשׂרים אלף׃ </p>
<p id="v10"><sup><small>10</small></sup>  וידבר יהוה אל־משׁה לאמר׃ </p>
<p id="v11"><sup><small>11</small></sup>  פינחס בן־אלעזר בן־אהרן הכהן השׁיב את־חמתי מעל בני־ישׂראל בקנאו את־קנאתי בתוכם ולא־כליתי את־בני־ישׂראל בקנאתי׃ </p>
<p id="v12"><sup><small>12</small></sup>  לכן אמר הנני נתן לו את־בריתי שׁלום׃ </p>
<p id="v13"><sup><small>13</small></sup>  והיתה לו ולזרעו אחריו ברית כהנת עולם תחת אשׁר קנא לאלהיו ויכפר על־בני ישׂראל׃ </p>
<p id="v14"><sup><small>14</small></sup>  ושׁם אישׁ ישׂראל המכה אשׁר הכה את־המדינית זמרי בן־סלוא נשׂיא בית־אב לשׁמעני׃ </p>
<p id="v15"><sup><small>15</small></sup>  ושׁם האשׁה המכה המדינית כזבי בת־צור ראשׁ אמות בית־אב במדין הוא׃ </p>
<p id="v16"><sup><small>16</small></sup>  וידבר יהוה אל־משׁה לאמר׃ </p>
<p id="v17"><sup><small>17</small></sup>  צרור את־המדינים והכיתם אותם׃ </p>
<p id="v18"><sup><small>18</small></sup>  כי צררים הם לכם בנכליהם אשׁר־נכלו לכם על־דבר־פעור ועל־דבר כזבי בת־נשׂיא מדין אחתם המכה ביום־המגפה על־דבר־פעור׃ </p>
<p id="v19"><sup><small>19</small></sup>  ויהי אחרי המגפה׃ </p>
