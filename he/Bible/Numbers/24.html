<!--
title: במדבר - פֶּרֶק 24
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Numbers/23">במדבר - פֶּרֶק 23</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Numbers/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Numbers/25">במדבר - פֶּרֶק 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וירא בלעם כי טוב בעיני יהוה לברך את־ישׂראל ולא־הלך כפעם־בפעם לקראת נחשׁים וישׁת אל־המדבר פניו׃ </p>
<p id="v2"><sup><small>2</small></sup>  וישׂא בלעם את־עיניו וירא את־ישׂראל שׁכן לשׁבטיו ותהי עליו רוח אלהים׃ </p>
<p id="v3"><sup><small>3</small></sup>  וישׂא משׁלו ויאמר נאם בלעם בנו בער ונאם הגבר שׁתם העין׃ </p>
<p id="v4"><sup><small>4</small></sup>  נאם שׁמע אמרי־אל אשׁר מחזה שׁדי יחזה נפל וגלוי עינים׃ </p>
<p id="v5"><sup><small>5</small></sup>  מה־טבו אהליך יעקב משׁכנתיך ישׂראל׃ </p>
<p id="v6"><sup><small>6</small></sup>  כנחלים נטיו כגנת עלי נהר כאהלים נטע יהוה כארזים עלי־מים׃ </p>
<p id="v7"><sup><small>7</small></sup>  יזל־מים מדליו וזרעובמים רבים וירם מאגג מלכו ותנשׂא מלכתו׃ </p>
<p id="v8"><sup><small>8</small></sup>  אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ׃ </p>
<p id="v9"><sup><small>9</small></sup>  כרע שׁכב כארי וכלביא מי יקימנו מברכיך ברוך וארריך ארור׃ </p>
<p id="v10"><sup><small>10</small></sup>  ויחר־אף בלק אל־בלעם ויספק את־כפיו ויאמר בלק אל־בלעם לקב איבי קראתיך והנה ברכת ברך זה שׁלשׁ פעמים׃ </p>
<p id="v11"><sup><small>11</small></sup>  ועתה ברח־לך אל־מקומך אמרתי כבד אכבדך והנה מנעך יהוה מכבוד׃ </p>
<p id="v12"><sup><small>12</small></sup>  ויאמר בלעם אל־בלק הלא גם אל־מלאכיך אשׁר־שׁלחת אלי דברתי לאמר׃ </p>
<p id="v13"><sup><small>13</small></sup>  אם־יתן־לי בלק מלא ביתו כסף וזהב לא אוכל לעבר את־פי יהוה לעשׂות טובה או רעה מלבי אשׁר־ידבר יהוה אתו אדבר׃ </p>
<p id="v14"><sup><small>14</small></sup>  ועתה הנני הולך לעמי לכה איעצך אשׁר יעשׂה העם הזה לעמך באחרית הימים׃ </p>
<p id="v15"><sup><small>15</small></sup>  וישׂא משׁלו ויאמר נאם בלעם בנו בער ונאם הגבר שׁתם העין׃ </p>
<p id="v16"><sup><small>16</small></sup>  נאם שׁמע אמרי־אל וידע דעת עליון מחזה שׁדי יחזה נפל וגלוי עינים׃ <sup id="cite1"><a href="#fn1">[1]</a></sup></p>
<p id="v17"><sup><small>17</small></sup>  אראנו ולא עתה אשׁורנו ולא קרוב דרך כוכב מיעקב וקם שׁבט מישׂראל ומחץ פאתי מואב וקרקר כל־בני־שׁת׃ </p>
<p id="v18"><sup><small>18</small></sup>  והיה אדום ירשׁה והיה ירשׁה שׂעיר איביו וישׂראל עשׂה חיל׃ </p>
<p id="v19"><sup><small>19</small></sup>  וירד מיעקב והאביד שׂריד מעיר׃ </p>
<p id="v20"><sup><small>20</small></sup>  וירא את־עמלק וישׂא משׁלו ויאמר ראשׁית גוים עמלק ואחריתו עדי אבד׃ </p>
<p id="v21"><sup><small>21</small></sup>  וירא את־הקיני וישׂא משׁלו ויאמר איתן מושׁבך ושׂים בסלע קנך׃ </p>
<p id="v22"><sup><small>22</small></sup>  כי אם־יהיה לבער קין עד־מה אשׁור תשׁבך׃ </p>
<p id="v23"><sup><small>23</small></sup>  וישׂא משׁלו ויאמר אוי מי יחיה משׂמו אל׃ </p>
<p id="v24"><sup><small>24</small></sup>  וצים מיד כתים וענו אשׁור וענו־עבר וגם־הוא עדי אבד׃ </p>
<p id="v25"><sup><small>25</small></sup>  ויקם בלעם וילך וישׁב למקמו וגם־בלק הלך לדרכו׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 24:16 <i>הגבוה ביותר</i>: <a href="/he/The_Urantia_Book/96#p1_9">או 96:1.9</a>.  <i>אלוהים עליון</i>: <a href="/he/The_Urantia_Book/93#p2_3">או 93:2.3</a>.  <i>הכי גבוה</i>: <a href="/he/The_Urantia_Book/93#p3_2">או 93:3.2</a>.  <i>הכי גבוהים</i>: <a href="/he/The_Urantia_Book/43#p3_1">או 43:3.1</a>. </li>
</ol>
</div>
