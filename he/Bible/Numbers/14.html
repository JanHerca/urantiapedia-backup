<!--
title: במדבר - פֶּרֶק 14
description: 
published: true
date: 2022-10-6T10:37:18Z
tags: bible, bible—numbers
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/13">במדבר - פֶּרֶק 13</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/15">במדבר - פֶּרֶק 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ותשׂא כל־העדה ויתנו את־קולם ויבכו העם בלילה ההוא׃ </p>
<p id="v2"><sup><small>2</small></sup>  וילנו על־משׁה ועל־אהרן כל בני ישׂראל ויאמרו אלהם כל־העדה לו־מתנו בארץ מצרים או במדבר הזה לו־מתנו׃ </p>
<p id="v3"><sup><small>3</small></sup>  ולמה יהוה מביא אתנו אל־הארץ הזאת לנפל בחרב נשׁינו וטפנו יהיו לבז הלוא טוב לנו שׁוב מצרימה׃ </p>
<p id="v4"><sup><small>4</small></sup>  ויאמרו אישׁ אל־אחיו נתנה ראשׁ ונשׁובה מצרימה׃ </p>
<p id="v5"><sup><small>5</small></sup>  ויפל משׁה ואהרן על־פניהם לפני כל־קהל עדת בני ישׂראל׃ </p>
<p id="v6"><sup><small>6</small></sup>  ויהושׁע בן־נון וכלב בן־יפנה מן־התרים את־הארץ קרעו בגדיהם׃ </p>
<p id="v7"><sup><small>7</small></sup>  ויאמרו אל־כל־עדת בני־ישׂראל לאמר הארץ אשׁר עברנו בה לתור אתה טובה הארץ מאד מאד׃ </p>
<p id="v8"><sup><small>8</small></sup>  אם־חפץ בנו יהוה והביא אתנו אל־הארץ הזאת ונתנה לנו ארץ אשׁר־הוא זבת חלב ודבשׁ׃ </p>
<p id="v9"><sup><small>9</small></sup>  אך ביהוה אל־תמרדו ואתם אל־תיראו את־עם הארץ כי לחמנו הם סר צלם מעליהם ויהוה אתנו אל־תיראם׃ </p>
<p id="v10"><sup><small>10</small></sup>  ויאמרו כל־העדה לרגום אתם באבנים וכבוד יהוה נראה באהל מועד אל־כל־בני ישׂראל׃ </p>
<p id="v11"><sup><small>11</small></sup>  ויאמר יהוה אל־משׁה עד־אנה ינאצני העם הזה ועד־אנה לא־יאמינו בי בכל האתות אשׁר עשׂיתי בקרבו׃ </p>
<p id="v12"><sup><small>12</small></sup>  אכנו בדבר ואורשׁנו ואעשׂה אתך לגוי־גדול ועצום ממנו׃ </p>
<p id="v13"><sup><small>13</small></sup>  ויאמר משׁה אל־יהוה ושׁמעו מצרים כי־העלית בכחך את־העם הזה מקרבו׃ </p>
<p id="v14"><sup><small>14</small></sup>  ואמרו אל־יושׁב הארץ הזאת שׁמעו כי־אתה יהוה בקרב העם הזה אשׁר־עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אשׁ לילה׃ </p>
<p id="v15"><sup><small>15</small></sup>  והמתה את־העם הזה כאישׁ אחד ואמרו הגוים אשׁר־שׁמעו את־שׁמעך לאמר׃ </p>
<p id="v16"><sup><small>16</small></sup>  מבלתי יכלת יהוה להביא את־העם הזה אל־הארץ אשׁר־נשׁבע להם וישׁחטם במדבר׃ </p>
<p id="v17"><sup><small>17</small></sup>  ועתה יגדל־נא כח אדני כאשׁר דברת לאמר׃ <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  יהוה ארך אפים ורב־חסד נשׂא עון ופשׁע ונקה לא ינקה פקד עון אבות על־בנים על־שׁלשׁים ועל־רבעים׃ <sup id="cite2"><a href="#fn2">[2]</a></sup></p>
<p id="v19"><sup><small>19</small></sup>  סלח־נא לעון העם הזה כגדל חסדך וכאשׁר נשׂאתה לעם הזה ממצרים ועד־הנה׃ </p>
<p id="v20"><sup><small>20</small></sup>  ויאמר יהוה סלחתי כדברך׃ </p>
<p id="v21"><sup><small>21</small></sup>  ואולם חי־אני וימלא כבוד־יהוה את־כל־הארץ׃ </p>
<p id="v22"><sup><small>22</small></sup>  כי כל־האנשׁים הראים את־כבדי ואת־אתתי אשׁר־עשׂיתי במצרים ובמדבר וינסו אתי זה עשׂר פעמים ולא שׁמעו בקולי׃ </p>
<p id="v23"><sup><small>23</small></sup>  אם־יראו את־הארץ אשׁר נשׁבעתי לאבתם וכל־מנאצי לא יראוה׃ </p>
<p id="v24"><sup><small>24</small></sup>  ועבדי כלב עקב היתה רוח אחרת עמו וימלא אחרי והביאתיו אל־הארץ אשׁר־בא שׁמה וזרעו יורשׁנה׃ </p>
<p id="v25"><sup><small>25</small></sup>  והעמלקי והכנעני יושׁב בעמק מחר פנו וסעו לכם המדבר דרך ים־סוף׃ </p>
<p id="v26"><sup><small>26</small></sup>  וידבר יהוה אל־משׁה ואל־אהרן לאמר׃ </p>
<p id="v27"><sup><small>27</small></sup>  עד־מתי לעדה הרעה הזאת אשׁר המה מלינים עלי את־תלנות בני ישׂראל אשׁר המה מלינים עלי שׁמעתי׃ </p>
<p id="v28"><sup><small>28</small></sup>  אמר אלהם חי־אני נאם־יהוה אם־לא כאשׁר דברתם באזני כן אעשׂה לכם׃ </p>
<p id="v29"><sup><small>29</small></sup>  במדבר הזה יפלו פגריכם וכל־פקדיכם לכל־מספרכם מבן עשׂרים שׁנה ומעלה אשׁר הלינתם עלי׃ </p>
<p id="v30"><sup><small>30</small></sup>  אם־אתם תבאו אל־הארץ אשׁר נשׂאתי את־ידי לשׁכן אתכם בה כי אם־כלב בן־יפנה ויהושׁע בן־נון׃ </p>
<p id="v31"><sup><small>31</small></sup>  וטפכם אשׁר אמרתם לבז יהיה והביאתי אתם וידעו את־הארץ אשׁר מאסתם בה׃ </p>
<p id="v32"><sup><small>32</small></sup>  ופגריכם אתם יפלו במדבר הזה׃ </p>
<p id="v33"><sup><small>33</small></sup>  ובניכם יהיו רעים במדבר ארבעים שׁנה ונשׂאו את־זנותיכם עד־תם פגריכם במדבר׃ </p>
<p id="v34"><sup><small>34</small></sup>  במספר הימים אשׁר־תרתם את־הארץ ארבעים יום יום לשׁנה יום לשׁנה תשׂאו את־עונתיכם ארבעים שׁנה וידעתם את־תנואתי׃ </p>
<p id="v35"><sup><small>35</small></sup>  אני יהוה דברתי אם־לא זאת אעשׂה לכל־העדה הרעה הזאת הנועדים עלי במדבר הזה יתמו ושׁם ימתו׃ </p>
<p id="v36"><sup><small>36</small></sup>  והאנשׁים אשׁר־שׁלח משׁה לתור את־הארץ וישׁבו וילונו עליו את־כל־העדה להוציא דבה על־הארץ׃ </p>
<p id="v37"><sup><small>37</small></sup>  וימתו האנשׁים מוצאי דבת־הארץ רעה במגפה לפני יהוה׃ </p>
<p id="v38"><sup><small>38</small></sup>  ויהושׁע בן־נון וכלב בן־יפנה חיו מן־האנשׁים ההם ההלכים לתור את־הארץ׃ </p>
<p id="v39"><sup><small>39</small></sup>  וידבר משׁה את־הדברים האלה אל־כל־בני ישׂראל ויתאבלו העם מאד׃ </p>
<p id="v40"><sup><small>40</small></sup>  וישׁכמו בבקר ויעלו אל־ראשׁ־ההר לאמר הננו ועלינו אל־המקום אשׁר־אמר יהוה כי חטאנו׃ </p>
<p id="v41"><sup><small>41</small></sup>  ויאמר משׁה למה זה אתם עברים את־פי יהוה והוא לא תצלח׃ </p>
<p id="v42"><sup><small>42</small></sup>  אל־תעלו כי אין יהוה בקרבכם ולא תנגפו לפני איביכם׃ </p>
<p id="v43"><sup><small>43</small></sup>  כי העמלקי והכנעני שׁם לפניכם ונפלתם בחרב כי־על־כן שׁבתם מאחרי יהוה ולא־יהיה יהוה עמכם׃ </p>
<p id="v44"><sup><small>44</small></sup>  ויעפלו לעלות אל־ראשׁ ההר וארון ברית־יהוה ומשׁה לא־משׁו מקרב המחנה׃ </p>
<p id="v45"><sup><small>45</small></sup>  וירד העמלקי והכנעני הישׁב בהר ההוא ויכום ויכתום עד־החרמה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/13">במדבר - פֶּרֶק 13</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/15">במדבר - פֶּרֶק 15</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 14:17 <i>כוחו של אלוהים</i>: <a href="/he/The_Urantia_Book/1#p1_4">או 1:1.4</a>.  <i>אלוהים הוא כל כוח</i>: <a href="/he/The_Urantia_Book/131#p10_3">או 131:10.3</a>.  <i>כל יכול</i>: <a href="/he/The_Urantia_Book/142#p3_7">או 142:3.7</a>.  <i>הכוח</i>: <a href="/he/The_Urantia_Book/131#p10_6">או 131:10.6</a>. </li>
  <li id="fn2"><a href="#cite2">↑</a> 14:18-19 <i>הרחמים</i>: <a href="/he/The_Urantia_Book/131#p10_6">או 131:10.6</a>.  <i>כל רחום</i>: <a href="/he/The_Urantia_Book/142#p3_7">או 142:3.7</a>.  <i>משרד רחמים</i>: <a href="/he/The_Urantia_Book/6#p3_2">או 6:3.2</a>.  <i>אלוהים רחום</i>: <a href="/he/The_Urantia_Book/2#p5_7">או 2:5.7</a>.  <i>אלוהים מתענג ברחמים</i>: <a href="/he/The_Urantia_Book/143#p1_6">או 143:1.6</a>. </li>
</ol>
</div>
