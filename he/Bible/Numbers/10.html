<!--
title: במדבר - פֶּרֶק 10
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Numbers/9">במדבר - פֶּרֶק 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Numbers/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Numbers/11">במדבר - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  עשׂה לך שׁתי חצוצרת כסף מקשׁה תעשׂה אתם והיו לך למקרא העדה ולמסע את־המחנות׃ </p>
<p id="v3"><sup><small>3</small></sup>  ותקעו בהן ונועדו אליך כל־העדה אל־פתח אהל מועד׃ </p>
<p id="v4"><sup><small>4</small></sup>  ואם־באחת יתקעו ונועדו אליך הנשׂיאים ראשׁי אלפי ישׂראל׃ </p>
<p id="v5"><sup><small>5</small></sup>  ותקעתם תרועה ונסעו המחנות החנים קדמה׃ </p>
<p id="v6"><sup><small>6</small></sup>  ותקעתם תרועה שׁנית ונסעו המחנות החנים תימנה תרועה יתקעו למסעיהם׃ </p>
<p id="v7"><sup><small>7</small></sup>  ובהקהיל את־הקהל תתקעו ולא תריעו׃ </p>
<p id="v8"><sup><small>8</small></sup>  ובני אהרן הכהנים יתקעו בחצצרות והיו לכם לחקת עולם לדרתיכם׃ </p>
<p id="v9"><sup><small>9</small></sup>  וכי־תבאו מלחמה בארצכם על־הצר הצרר אתכם והרעתם בחצצרת ונזכרתם לפני יהוה אלהיכם ונושׁעתם מאיביכם׃ </p>
<p id="v10"><sup><small>10</small></sup>  וביום שׂמחתכם ובמועדיכם ובראשׁי חדשׁכם ותקעתם בחצצרת על עלתיכם ועל זבחי שׁלמיכם והיו לכם לזכרון לפני אלהיכם אני יהוה אלהיכם׃ </p>
<p id="v11"><sup><small>11</small></sup>  ויהי בשׁנה השׁנית בחדשׁ השׁני בעשׂרים בחדשׁ נעלה הענן מעל משׁכן העדת׃ </p>
<p id="v12"><sup><small>12</small></sup>  ויסעו בני־ישׂראל למסעיהם ממדבר סיני וישׁכן הענן במדבר פארן׃ </p>
<p id="v13"><sup><small>13</small></sup>  ויסעו בראשׁנה על־פי יהוה ביד־משׁה׃ </p>
<p id="v14"><sup><small>14</small></sup>  ויסע דגל מחנה בני־יהודה בראשׁנה לצבאתם ועל־צבאו נחשׁון בן־עמינדב׃ </p>
<p id="v15"><sup><small>15</small></sup>  ועל־צבא מטה בני ישׂשכר נתנאל בן־צוער׃ </p>
<p id="v16"><sup><small>16</small></sup>  ועל־צבא מטה בני זבולן אליאב בן־חלן׃ </p>
<p id="v17"><sup><small>17</small></sup>  והורד המשׁכן ונסעו בני־גרשׁון ובני מררי נשׂאי המשׁכן׃ </p>
<p id="v18"><sup><small>18</small></sup>  ונסע דגל מחנה ראובן לצבאתם ועל־צבאו אליצור בן־שׁדיאור׃ </p>
<p id="v19"><sup><small>19</small></sup>  ועל־צבא מטה בני שׁמעון שׁלמיאל בן־צורי שׁדי׃ </p>
<p id="v20"><sup><small>20</small></sup>  ועל־צבא מטה בני־גד אליסף בן־דעואל׃ </p>
<p id="v21"><sup><small>21</small></sup>  ונסעו הקהתים נשׂאי המקדשׁ והקימו את־המשׁכן עד־באם׃ </p>
<p id="v22"><sup><small>22</small></sup>  ונסע דגל מחנה בני־אפרים לצבאתם ועל־צבאו אלישׁמע בן־עמיהוד׃ </p>
<p id="v23"><sup><small>23</small></sup>  ועל־צבא מטה בני מנשׁה גמליאל בן־פדהצור׃ </p>
<p id="v24"><sup><small>24</small></sup>  ועל־צבא מטה בני בנימן אבידן בן־גדעוני׃ </p>
<p id="v25"><sup><small>25</small></sup>  ונסע דגל מחנה בני־דן מאסף לכל־המחנת לצבאתם ועל־צבאו אחיעזר בן־עמישׁדי׃ </p>
<p id="v26"><sup><small>26</small></sup>  ועל־צבא מטה בני אשׁר פגעיאל בן־עכרן׃ </p>
<p id="v27"><sup><small>27</small></sup>  ועל־צבא מטה בני נפתלי אחירע בן־עינן׃ </p>
<p id="v28"><sup><small>28</small></sup>  אלה מסעי בני־ישׂראל לצבאתם ויסעו׃ </p>
<p id="v29"><sup><small>29</small></sup>  ויאמר משׁה לחבב בן־רעואל המדיני חתן משׁה נסעים אנחנו אל־המקום אשׁר אמר יהוה אתו אתן לכם לכה אתנו והטבנו לך כי־יהוה דבר־טוב על־ישׂראל׃ </p>
<p id="v30"><sup><small>30</small></sup>  ויאמר אליו לא אלך כי אם־אל־ארצי ואל־מולדתי אלך׃ </p>
<p id="v31"><sup><small>31</small></sup>  ויאמר אל־נא תעזב אתנו כי על־כן ידעת חנתנו במדבר והיית לנו לעינים׃ </p>
<p id="v32"><sup><small>32</small></sup>  והיה כי־תלך עמנו והיה הטוב ההוא אשׁר ייטיב יהוה עמנו והטבנו לך׃ </p>
<p id="v33"><sup><small>33</small></sup>  ויסעו מהר יהוה דרך שׁלשׁת ימים וארון ברית־יהוה נסע לפניהם דרך שׁלשׁת ימים לתור להם מנוחה׃ <sup id="cite2"><a href="#fn2">[2]</a></sup></p>
<p id="v34"><sup><small>34</small></sup>  וענן יהוה עליהם יומם בנסעם מן־המחנה׃ </p>
<p id="v35"><sup><small>35</small></sup>  ויהי בנסע הארן ויאמר משׁה קומה יהוה ויפצו איביך וינסו משׂנאיך מפניך׃ </p>
<p id="v36"><sup><small>36</small></sup>  ובנחה יאמר שׁובה יהוה רבבות אלפי ישׂראל׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 10:1-7 <i>תקיעות חצוצרה כסופה</i>: <a href="/he/The_Urantia_Book/162#p4_2">או 162:4.2</a>. </li>
  <li id="fn2"><a href="#cite2">↑</a> 10:33 <i>הרים קדושים</i>: <a href="/he/The_Urantia_Book/85#p1_5">או 85:1.5</a>. </li>
</ol>
</div>
