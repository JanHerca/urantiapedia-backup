<!--
title: במדבר - פֶּרֶק 4
description: 
published: true
date: 2023-11-8T20:31:8Z
tags: bible, bible—numbers
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Numbers/3">
          <span class="mdi mdi-arrow-left-drop-circle"></span><span class="pl-2">במדבר - פֶּרֶק 3</span>
        </a>
        </td>
        <td>
        <a href="/he/Bible/Numbers/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Numbers/5">
          <span class="pr-2">במדבר - פֶּרֶק 5</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה ואל־אהרן לאמר׃ </p>
<p id="v2"><sup><small>2</small></sup>  נשׂא את־ראשׁ בני קהת מתוך בני לוי למשׁפחתם לבית אבתם׃ </p>
<p id="v3"><sup><small>3</small></sup>  מבן שׁלשׁים שׁנה ומעלה ועד בן־חמשׁים שׁנה כל־בא לצבא לעשׂות מלאכה באהל מועד׃ </p>
<p id="v4"><sup><small>4</small></sup>  זאת עבדת בני־קהת באהל מועד קדשׁ הקדשׁים׃ </p>
<p id="v5"><sup><small>5</small></sup>  ובא אהרן ובניו בנסע המחנה והורדו את פרכת המסך וכסו־בה את ארן העדת׃ </p>
<p id="v6"><sup><small>6</small></sup>  ונתנו עליו כסוי עור תחשׁ ופרשׂו בגד־כליל תכלת מלמעלה ושׂמו בדיו׃ </p>
<p id="v7"><sup><small>7</small></sup>  ועל שׁלחן הפנים יפרשׂו בגד תכלת ונתנו עליו את־הקערת ואת־הכפת ואת־המנקית ואת קשׂות הנסך ולחם התמיד עליו יהיה׃ </p>
<p id="v8"><sup><small>8</small></sup>  ופרשׂו עליהם בגד תולעת שׁני וכסו אתו במכסה עור תחשׁ ושׂמו את־בדיו׃ </p>
<p id="v9"><sup><small>9</small></sup>  ולקחו בגד תכלת וכסו את־מנרת המאור ואת־נרתיה ואת־מלקחיה ואת־מחתתיה ואת כל־כלי שׁמנה אשׁר ישׁרתו־לה בהם׃ </p>
<p id="v10"><sup><small>10</small></sup>  ונתנו אתה ואת־כל־כליה אל־מכסה עור תחשׁ ונתנו על־המוט׃ </p>
<p id="v11"><sup><small>11</small></sup>  ועל מזבח הזהב יפרשׂו בגד תכלת וכסו אתו במכסה עור תחשׁ ושׂמו את־בדיו׃ </p>
<p id="v12"><sup><small>12</small></sup>  ולקחו את־כל־כלי השׁרת אשׁר ישׁרתו־בם בקדשׁ ונתנו אל־בגד תכלת וכסו אותם במכסה עור תחשׁ ונתנו על־המוט׃ </p>
<p id="v13"><sup><small>13</small></sup>  ודשׁנו את־המזבח ופרשׂו עליו בגד ארגמן׃ </p>
<p id="v14"><sup><small>14</small></sup>  ונתנו עליו את־כל־כליו אשׁר ישׁרתו עליו בהם את־המחתת את־המזלגת ואת־היעים ואת־המזרקת כל כלי המזבח ופרשׂו עליו כסוי עור תחשׁ ושׂמו בדיו׃ </p>
<p id="v15"><sup><small>15</small></sup>  וכלה אהרן־ובניו לכסת את־הקדשׁ ואת־כל־כלי הקדשׁ בנסע המחנה ואחרי־כן יבאו בני־קהת לשׂאת ולא־יגעו אל־הקדשׁ ומתו אלה משׂא בני־קהת באהל מועד׃ </p>
<p id="v16"><sup><small>16</small></sup>  ופקדת אלעזר בן־אהרן הכהן שׁמן המאור וקטרת הסמים ומנחת התמיד ושׁמן המשׁחה פקדת כל־המשׁכן וכל־אשׁר־בו בקדשׁ ובכליו׃ </p>
<p id="v17"><sup><small>17</small></sup>  וידבר יהוה אל־משׁה ואל־אהרן לאמר׃ </p>
<p id="v18"><sup><small>18</small></sup>  אל־תכריתו את־שׁבט משׁפחת הקהתי מתוך הלוים׃ </p>
<p id="v19"><sup><small>19</small></sup>  וזאת עשׂו להם וחיו ולא ימתו בגשׁתם את־קדשׁ הקדשׁים אהרן ובניו יבאו ושׂמו אותם אישׁ אישׁ על־עבדתו ואל־משׂאו׃ </p>
<p id="v20"><sup><small>20</small></sup>  ולא־יבאו לראות כבלע את־הקדשׁ ומתו׃ </p>
<p id="v21"><sup><small>21</small></sup>  וידבר יהוה אל־משׁה לאמר׃ </p>
<p id="v22"><sup><small>22</small></sup>  נשׂא את־ראשׁ בני גרשׁון גם־הם לבית אבתם למשׁפחתם׃ </p>
<p id="v23"><sup><small>23</small></sup>  מבן שׁלשׁים שׁנה ומעלה עד בן־חמשׁים שׁנה תפקד אותם כל־הבא לצבא צבא לעבד עבדה באהל מועד׃ </p>
<p id="v24"><sup><small>24</small></sup>  זאת עבדת משׁפחת הגרשׁני לעבד ולמשׂא׃ </p>
<p id="v25"><sup><small>25</small></sup>  ונשׂאו את־יריעת המשׁכן ואת־אהל מועד מכסהו ומכסה התחשׁ אשׁר־עליו מלמעלה ואת־מסך פתח אהל מועד׃ </p>
<p id="v26"><sup><small>26</small></sup>  ואת קלעי החצר ואת־מסך פתח שׁער החצר אשׁר על־המשׁכן ועל־המזבח סביב ואת מיתריהם ואת־כל־כלי עבדתם ואת כל־אשׁר יעשׂה להם ועבדו׃ </p>
<p id="v27"><sup><small>27</small></sup>  על־פי אהרן ובניו תהיה כל־עבדת בני הגרשׁני לכל־משׂאם ולכל עבדתם ופקדתם עלהם במשׁמרת את כל־משׂאם׃ </p>
<p id="v28"><sup><small>28</small></sup>  זאת עבדת משׁפחת בני הגרשׁני באהל מועד ומשׁמרתם ביד איתמר בן־אהרן הכהן׃ </p>
<p id="v29"><sup><small>29</small></sup>  בני מררי למשׁפחתם לבית־אבתם תפקד אתם׃ </p>
<p id="v30"><sup><small>30</small></sup>  מבן שׁלשׁים שׁנה ומעלה ועד בן־חמשׁים שׁנה תפקדם כל־הבא לצבא לעבד את־עבדת אהל מועד׃ </p>
<p id="v31"><sup><small>31</small></sup>  וזאת משׁמרת משׂאם לכל־עבדתם באהל מועד קרשׁי המשׁכן ובריחיו ועמודיו ואדניו׃ </p>
<p id="v32"><sup><small>32</small></sup>  ועמודי החצר סביב ואדניהם ויתדתם ומיתריהם לכל־כליהם ולכל עבדתם ובשׁמת תפקדו את־כלי משׁמרת משׂאם׃ </p>
<p id="v33"><sup><small>33</small></sup>  זאת עבדת משׁפחת בני מררי לכל־עבדתם באהל מועד ביד איתמר בן־אהרן הכהן׃ </p>
<p id="v34"><sup><small>34</small></sup>  ויפקד משׁה ואהרן ונשׂיאי העדה את־בני הקהתי למשׁפחתם ולבית אבתם׃ </p>
<p id="v35"><sup><small>35</small></sup>  מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃ </p>
<p id="v36"><sup><small>36</small></sup>  ויהיו פקדיהם למשׁפחתם אלפים שׁבע מאות וחמשׁים׃ </p>
<p id="v37"><sup><small>37</small></sup>  אלה פקודי משׁפחת הקהתי כל־העבד באהל מועד אשׁר פקד משׁה ואהרן על־פי יהוה ביד־משׁה׃ </p>
<p id="v38"><sup><small>38</small></sup>  ופקודי בני גרשׁון למשׁפחותם ולבית אבתם׃ </p>
<p id="v39"><sup><small>39</small></sup>  מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃ </p>
<p id="v40"><sup><small>40</small></sup>  ויהיו פקדיהם למשׁפחתם לבית אבתם אלפים ושׁשׁ מאות ושׁלשׁים׃ </p>
<p id="v41"><sup><small>41</small></sup>  אלה פקודי משׁפחת בני גרשׁון כל־העבד באהל מועד אשׁר פקד משׁה ואהרן על־פי יהוה׃ </p>
<p id="v42"><sup><small>42</small></sup>  ופקודי משׁפחת בני מררי למשׁפחתם לבית אבתם׃ </p>
<p id="v43"><sup><small>43</small></sup>  מבן שׁלשׁים שׁנה ומעלה ועד בן־חמשׁים שׁנה כל־הבא לצבא לעבדה באהל מועד׃ </p>
<p id="v44"><sup><small>44</small></sup>  ויהיו פקדיהם למשׁפחתם שׁלשׁת אלפים ומאתים׃ </p>
<p id="v45"><sup><small>45</small></sup>  אלה פקודי משׁפחת בני מררי אשׁר פקד משׁה ואהרן על־פי יהוה ביד־משׁה׃ </p>
<p id="v46"><sup><small>46</small></sup>  כל־הפקדים אשׁר פקד משׁה ואהרן ונשׂיאי ישׂראל את־הלוים למשׁפחתם ולבית אבתם׃ </p>
<p id="v47"><sup><small>47</small></sup>  מבן שׁלשׁים שׁנה ומעלה ועד בן־חמשׁים שׁנה כל־הבא לעבד עבדת עבדה ועבדת משׂא באהל מועד׃ </p>
<p id="v48"><sup><small>48</small></sup>  ויהיו פקדיהם שׁמנת אלפים וחמשׁ מאות ושׁמנים׃ </p>
<p id="v49"><sup><small>49</small></sup>  על־פי יהוה פקד אותם ביד־משׁה אישׁ אישׁ על־עבדתו ועל־משׂאו ופקדיו אשׁר־צוה יהוה את־משׁה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Numbers/3">
          <span class="mdi mdi-arrow-left-drop-circle"></span><span class="pl-2">במדבר - פֶּרֶק 3</span>
        </a>
        </td>
        <td>
        <a href="/he/Bible/Numbers/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Numbers/5">
          <span class="pr-2">במדבר - פֶּרֶק 5</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
