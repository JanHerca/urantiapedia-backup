<!--
title: במדבר - פֶּרֶק 13
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Numbers/12">במדבר - פֶּרֶק 12</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Numbers/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Numbers/14">במדבר - פֶּרֶק 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  שׁלח־לך אנשׁים ויתרו את־ארץ כנען אשׁר־אני נתן לבני ישׂראל אישׁ אחד אישׁ אחד למטה אבתיו תשׁלחו כל נשׂיא בהם׃ </p>
<p id="v3"><sup><small>3</small></sup>  וישׁלח אתם משׁה ממדבר פארן על־פי יהוה כלם אנשׁים ראשׁי בני־ישׂראל המה׃ </p>
<p id="v4"><sup><small>4</small></sup>  ואלה שׁמותם למטה ראובן שׁמוע בן־זכור׃ </p>
<p id="v5"><sup><small>5</small></sup>  למטה שׁמעון שׁפט בן־חורי׃ </p>
<p id="v6"><sup><small>6</small></sup>  למטה יהודה כלב בן־יפנה׃ </p>
<p id="v7"><sup><small>7</small></sup>  למטה ישׂשכר יגאל בן־יוסף׃ </p>
<p id="v8"><sup><small>8</small></sup>  למטה אפרים הושׁע בן־נון׃ </p>
<p id="v9"><sup><small>9</small></sup>  למטה בנימן פלטי בן־רפוא׃ </p>
<p id="v10"><sup><small>10</small></sup>  למטה זבולן גדיאל בן־סודי׃ </p>
<p id="v11"><sup><small>11</small></sup>  למטה יוסף למטה מנשׁה גדי בן־סוסי׃ </p>
<p id="v12"><sup><small>12</small></sup>  למטה דן עמיאל בן־גמלי׃ </p>
<p id="v13"><sup><small>13</small></sup>  למטה אשׁר סתור בן־מיכאל׃ </p>
<p id="v14"><sup><small>14</small></sup>  למטה נפתלי נחבי בן־ופסי׃ </p>
<p id="v15"><sup><small>15</small></sup>  למטה גד גאואל בן־מכי׃ </p>
<p id="v16"><sup><small>16</small></sup>  אלה שׁמות האנשׁים אשׁר־שׁלח משׁה לתור את־הארץ ויקרא משׁה להושׁע בן־נון יהושׁע׃ </p>
<p id="v17"><sup><small>17</small></sup>  וישׁלח אתם משׁה לתור את־ארץ כנען ויאמר אלהם עלו זה בנגב ועליתם את־ההר׃ </p>
<p id="v18"><sup><small>18</small></sup>  וראיתם את־הארץ מה־הוא ואת־העם הישׁב עליה החזק הוא הרפה המעט הוא אם־רב׃ </p>
<p id="v19"><sup><small>19</small></sup>  ומה הארץ אשׁר־הוא ישׁב בה הטובה הוא אם־רעה ומה הערים אשׁר־הוא יושׁב בהנה הבמחנים אם במבצרים׃ </p>
<p id="v20"><sup><small>20</small></sup>  ומה הארץ השׁמנה הוא אם־רזה הישׁ־בה עץ אם־אין והתחזקתם ולקחתם מפרי הארץ והימים ימי בכורי ענבים׃ </p>
<p id="v21"><sup><small>21</small></sup>  ויעלו ויתרו את־הארץ ממדבר־צן עד־רחב לבא חמת׃ </p>
<p id="v22"><sup><small>22</small></sup>  ויעלו בנגב ויבא עד־חברון ושׁם אחימן שׁשׁי ותלמי ילידי הענק וחברון שׁבע שׁנים נבנתה לפני צען מצרים׃ </p>
<p id="v23"><sup><small>23</small></sup>  ויבאו עד־נחל אשׁכל ויכרתו משׁם זמורה ואשׁכול ענבים אחד וישׂאהו במוט בשׁנים ומן־הרמנים ומן־התאנים׃ </p>
<p id="v24"><sup><small>24</small></sup>  למקום ההוא קרא נחל אשׁכול על אדות האשׁכול אשׁר־כרתו משׁם בני ישׂראל׃ </p>
<p id="v25"><sup><small>25</small></sup>  וישׁבו מתור הארץ מקץ ארבעים יום׃ </p>
<p id="v26"><sup><small>26</small></sup>  וילכו ויבאו אל־משׁה ואל־אהרן ואל־כל־עדת בני־ישׂראל אל־מדבר פארן קדשׁה וישׁיבו אתם דבר ואת־כל־העדה ויראום את־פרי הארץ׃ </p>
<p id="v27"><sup><small>27</small></sup>  ויספרו־לו ויאמרו באנו אל־הארץ אשׁר שׁלחתנו וגם זבת חלב ודבשׁ הוא וזה־פריה׃ </p>
<p id="v28"><sup><small>28</small></sup>  אפס כי־עז העם הישׁב בארץ והערים בצרות גדלת מאד וגם־ילדי הענק ראינו שׁם׃ </p>
<p id="v29"><sup><small>29</small></sup>  עמלק יושׁב בארץ הנגב והחתי והיבוסי והאמרי יושׁב בהר והכנעני יושׁב על־הים ועל יד הירדן׃ </p>
<p id="v30"><sup><small>30</small></sup>  ויהס כלב את־העם אל־משׁה ויאמר עלה נעלה וירשׁנו אתה כי־יכול נוכל לה׃ </p>
<p id="v31"><sup><small>31</small></sup>  והאנשׁים אשׁר־עלו עמו אמרו לא נוכל לעלות אל־העם כי־חזק הוא ממנו׃ </p>
<p id="v32"><sup><small>32</small></sup>  ויציאו דבת הארץ אשׁר תרו אתה אל־בני ישׂראל לאמר הארץ אשׁר עברנו בה לתור אתה ארץ אכלת יושׁביה הוא וכל־העם אשׁר־ראינו בתוכה אנשׁי מדות׃ </p>
<p id="v33"><sup><small>33</small></sup>  ושׁם ראינו את־הנפילים בני ענק מן־הנפלים ונהי בעינינו כחגבים וכן היינו בעיניהם׃ </p>
