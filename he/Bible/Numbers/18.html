<!--
title: במדבר - פֶּרֶק 18
description: 
published: true
date: 2022-10-6T10:37:18Z
tags: bible, bible—numbers
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/17">במדבר - פֶּרֶק 17</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/19">במדבר - פֶּרֶק 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה אל־אהרן אתה ובניך ובית־אביך אתך תשׂאו את־עון המקדשׁ ואתה ובניך אתך תשׂאו את־עון כהנתכם׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  וגם את־אחיך מטה לוי שׁבט אביך הקרב אתך וילוו עליך וישׁרתוך ואתה ובניך אתך לפני אהל העדת׃ </p>
<p id="v3"><sup><small>3</small></sup>  ושׁמרו משׁמרתך ומשׁמרת כל־האהל אך אל־כלי הקדשׁ ואל־המזבח לא יקרבו ולא־ימתו גם־הם גם־אתם׃ </p>
<p id="v4"><sup><small>4</small></sup>  ונלוו עליך ושׁמרו את־משׁמרת אהל מועד לכל עבדת האהל וזר לא־יקרב אליכם׃ </p>
<p id="v5"><sup><small>5</small></sup>  ושׁמרתם את משׁמרת הקדשׁ ואת משׁמרת המזבח ולא־יהיה עוד קצף על־בני ישׂראל׃ </p>
<p id="v6"><sup><small>6</small></sup>  ואני הנה לקחתי את־אחיכם הלוים מתוך בני ישׂראל לכם מתנה נתנים ליהוה לעבד את־עבדת אהל מועד׃ </p>
<p id="v7"><sup><small>7</small></sup>  ואתה ובניך אתך תשׁמרו את־כהנתכם לכל־דבר המזבח ולמבית לפרכת ועבדתם עבדת מתנה אתן את־כהנתכם והזר הקרב יומת׃ </p>
<p id="v8"><sup><small>8</small></sup>  וידבר יהוה אל־אהרן ואני הנה נתתי לך את־משׁמרת תרומתי לכל־קדשׁי בני־ישׂראל לך נתתים למשׁחה ולבניך לחק־עולם׃ </p>
<p id="v9"><sup><small>9</small></sup>  זה־יהיה לך מקדשׁ הקדשׁים מן־האשׁ כל־קרבנם לכל־מנחתם ולכל־חטאתם ולכל־אשׁמם אשׁר ישׁיבו לי קדשׁ קדשׁים לך הוא ולבניך׃ </p>
<p id="v10"><sup><small>10</small></sup>  בקדשׁ הקדשׁים תאכלנו כל־זכר יאכל אתו קדשׁ יהיה־לך׃ </p>
<p id="v11"><sup><small>11</small></sup>  וזה־לך תרומת מתנם לכל־תנופת בני ישׂראל לך נתתים ולבניך ולבנתיך אתך לחק־עולם כל־טהור בביתך יאכל אתו׃ </p>
<p id="v12"><sup><small>12</small></sup>  כל חלב יצהר וכל־חלב תירושׁ ודגן ראשׁיתם אשׁר־יתנו ליהוה לך נתתים׃ </p>
<p id="v13"><sup><small>13</small></sup>  בכורי כל־אשׁר בארצם אשׁר־יביאו ליהוה לך יהיה כל־טהור בביתך יאכלנו׃ </p>
<p id="v14"><sup><small>14</small></sup>  כל־חרם בישׂראל לך יהיה׃ </p>
<p id="v15"><sup><small>15</small></sup>  כל־פטר רחם לכל־בשׂר אשׁר־יקריבו ליהוה באדם ובבהמה יהיה־לך אך פדה תפדה את בכור האדם ואת בכור־הבהמה הטמאה תפדה׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v16"><sup><small>16</small></sup>  ופדויו מבן־חדשׁ תפדה בערכך כסף חמשׁת שׁקלים בשׁקל הקדשׁ עשׂרים גרה הוא׃ </p>
<p id="v17"><sup><small>17</small></sup>  אך בכור־שׁור או־בכור כשׂב או־בכור עז לא תפדה קדשׁ הם את־דמם תזרק על־המזבח ואת־חלבם תקטיר אשׁה לריח ניחח ליהוה׃ </p>
<p id="v18"><sup><small>18</small></sup>  ובשׂרם יהיה־לך כחזה התנופה וכשׁוק הימין לך יהיה׃ </p>
<p id="v19"><sup><small>19</small></sup>  כל תרומת הקדשׁים אשׁר ירימו בני־ישׂראל ליהוה נתתי לך ולבניך ולבנתיך אתך לחק־עולם ברית מלח עולם הוא לפני יהוה לך ולזרעך אתך׃ </p>
<p id="v20"><sup><small>20</small></sup>  ויאמר יהוה אל־אהרן בארצם לא תנחל וחלק לא־יהיה לך בתוכם אני חלקך ונחלתך בתוך בני ישׂראל׃ </p>
<p id="v21"><sup><small>21</small></sup>  ולבני לוי הנה נתתי כל־מעשׂר בישׂראל לנחלה חלף עבדתם אשׁר־הם עבדים את־עבדת אהל מועד׃ </p>
<p id="v22"><sup><small>22</small></sup>  ולא־יקרבו עוד בני ישׂראל אל־אהל מועד לשׂאת חטא למות׃ </p>
<p id="v23"><sup><small>23</small></sup>  ועבד הלוי הוא את־עבדת אהל מועד והם ישׂאו עונם חקת עולם לדרתיכם ובתוך בני ישׂראל לא ינחלו נחלה׃ </p>
<p id="v24"><sup><small>24</small></sup>  כי את־מעשׂר בני־ישׂראל אשׁר ירימו ליהוה תרומה נתתי ללוים לנחלה על־כן אמרתי להם בתוך בני ישׂראל לא ינחלו נחלה׃ </p>
<p id="v25"><sup><small>25</small></sup>  וידבר יהוה אל־משׁה לאמר׃ </p>
<p id="v26"><sup><small>26</small></sup>  ואל־הלוים תדבר ואמרת אלהם כי־תקחו מאת בני־ישׂראל את־המעשׂר אשׁר נתתי לכם מאתם בנחלתכם והרמתם ממנו תרומת יהוה מעשׂר מן־המעשׂר׃ </p>
<p id="v27"><sup><small>27</small></sup>  ונחשׁב לכם תרומתכם כדגן מן־הגרן וכמלאה מן־היקב׃ </p>
<p id="v28"><sup><small>28</small></sup>  כן תרימו גם־אתם תרומת יהוה מכל מעשׂרתיכם אשׁר תקחו מאת בני ישׂראל ונתתם ממנו את־תרומת יהוה לאהרן הכהן׃ </p>
<p id="v29"><sup><small>29</small></sup>  מכל מתנתיכם תרימו את כל־תרומת יהוה מכל־חלבו את־מקדשׁו ממנו׃ </p>
<p id="v30"><sup><small>30</small></sup>  ואמרת אלהם בהרימכם את־חלבו ממנו ונחשׁב ללוים כתבואת גרן וכתבואת יקב׃ </p>
<p id="v31"><sup><small>31</small></sup>  ואכלתם אתו בכל־מקום אתם וביתכם כי־שׂכר הוא לכם חלף עבדתכם באהל מועד׃ </p>
<p id="v32"><sup><small>32</small></sup>  ולא־תשׂאו עליו חטא בהרימכם את־חלבו ממנו ואת־קדשׁי בני־ישׂראל לא תחללו ולא תמותו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/17">במדבר - פֶּרֶק 17</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/19">במדבר - פֶּרֶק 19</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 18:1-10 <i>שמאנים (כהנים)</i>: <a href="/he/The_Urantia_Book/90#p1_1">או 90:1.1</a>. </li>
  <li id="fn2"><a href="#cite2">↑</a> 18:15 <i>אלוהים טוען זכרים בכורים</i>: <a href="/he/The_Urantia_Book/142#p3_14">או 142:3.14</a>. </li>
  <li id="fn3"><a href="#cite3">↑</a> 18:15-16 <i>גאולה</i>: <a href="/he/The_Urantia_Book/122#p9_1">או 122:9.1</a>. </li>
</ol>
</div>
