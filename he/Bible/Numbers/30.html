<!--
title: במדבר - פֶּרֶק 30
description: 
published: true
date: 2022-10-6T10:37:18Z
tags: bible, bible—numbers
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/29">במדבר - פֶּרֶק 29</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/31">במדבר - פֶּרֶק 31</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר משׁה אל־בני ישׂראל ככל אשׁר־צוה יהוה את־משׁה׃ </p>
<p id="v2"><sup><small>2</small></sup>  וידבר משׁה אל־ראשׁי המטות לבני ישׂראל לאמר זה הדבר אשׁר צוה יהוה׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  אישׁ כי־ידר נדר ליהוה או־השׁבע שׁבעה לאסר אסר על־נפשׁו לא יחל דברו ככל־היצא מפיו יעשׂה׃ </p>
<p id="v4"><sup><small>4</small></sup>  ואשׁה כי־תדר נדר ליהוה ואסרה אסר בבית אביה בנעריה׃ </p>
<p id="v5"><sup><small>5</small></sup>  ושׁמע אביה את־נדרה ואסרה אשׁר אסרה על־נפשׁה והחרישׁ לה אביה וקמו כל־נדריה וכל־אסר אשׁר־אסרה על־נפשׁה יקום׃ </p>
<p id="v6"><sup><small>6</small></sup>  ואם־הניא אביה אתה ביום שׁמעו כל־נדריה ואסריה אשׁר־אסרה על־נפשׁה לא יקום ויהוה יסלח־לה כי־הניא אביה אתה׃ </p>
<p id="v7"><sup><small>7</small></sup>  ואם־היו תהיה לאישׁ ונדריה עליה או מבטא שׂפתיה אשׁר אסרה על־נפשׁה׃ </p>
<p id="v8"><sup><small>8</small></sup>  ושׁמע אישׁה ביום שׁמעו והחרישׁ לה וקמו נדריה ואסרה אשׁר־אסרה על־נפשׁה יקמו׃ </p>
<p id="v9"><sup><small>9</small></sup>  ואם ביום שׁמע אישׁה יניא אותה והפר את־נדרה אשׁר עליה ואת מבטא שׂפתיה אשׁר אסרה על־נפשׁה ויהוה יסלח־לה׃ </p>
<p id="v10"><sup><small>10</small></sup>  ונדר אלמנה וגרושׁה כל אשׁר־אסרה על־נפשׁה יקום עליה׃ </p>
<p id="v11"><sup><small>11</small></sup>  ואם־בית אישׁה נדרה או־אסרה אסר על־נפשׁה בשׁבעה׃ </p>
<p id="v12"><sup><small>12</small></sup>  ושׁמע אישׁה והחרשׁ לה לא הניא אתה וקמו כל־נדריה וכל־אסר אשׁר־אסרה על־נפשׁה יקום׃ </p>
<p id="v13"><sup><small>13</small></sup>  ואם־הפר יפר אתם אישׁה ביום שׁמעו כל־מוצא שׂפתיה לנדריה ולאסר נפשׁה לא יקום אישׁה הפרם ויהוה יסלח־לה׃ </p>
<p id="v14"><sup><small>14</small></sup>  כל־נדר וכל־שׁבעת אסר לענת נפשׁ אישׁה יקימנו ואישׁה יפרנו׃ </p>
<p id="v15"><sup><small>15</small></sup>  ואם־החרשׁ יחרישׁ לה אישׁה מיום אל־יום והקים את־כל־נדריה או את־כל־אסריה אשׁר עליה הקים אתם כי־החרשׁ לה ביום שׁמעו׃ </p>
<p id="v16"><sup><small>16</small></sup>  ואם־הפר יפר אתם אחרי שׁמעו ונשׂא את־עונה׃ </p>
<p id="v17"><sup><small>17</small></sup>  אלה החקים אשׁר צוה יהוה את־משׁה בין אישׁ לאשׁתו בין־אב לבתו בנעריה בית אביה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/29">במדבר - פֶּרֶק 29</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/31">במדבר - פֶּרֶק 31</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 30:2-16 <i>נדרים ושבועות קדושים</i>: <a href="/he/The_Urantia_Book/87#p6_9">או 87:6.9</a>. </li>
</ol>
</div>
