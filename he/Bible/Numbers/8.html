<!--
title: במדבר - פֶּרֶק 8
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Numbers/7">במדבר - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Numbers/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Numbers/9">במדבר - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  דבר אל־אהרן ואמרת אליו בהעלתך את־הנרת אל־מול פני המנורה יאירו שׁבעת הנרות׃ </p>
<p id="v3"><sup><small>3</small></sup>  ויעשׂ כן אהרן אל־מול פני המנורה העלה נרתיה כאשׁר צוה יהוה את־משׁה׃ </p>
<p id="v4"><sup><small>4</small></sup>  וזה מעשׂה המנרה מקשׁה זהב עד־ירכה עד־פרחה מקשׁה הוא כמראה אשׁר הראה יהוה את־משׁה כן עשׂה את־המנרה׃ </p>
<p id="v5"><sup><small>5</small></sup>  וידבר יהוה אל־משׁה לאמר׃ </p>
<p id="v6"><sup><small>6</small></sup>  קח את־הלוים מתוך בני ישׂראל וטהרת אתם׃ </p>
<p id="v7"><sup><small>7</small></sup>  וכה־תעשׂה להם לטהרם הזה עליהם מי חטאת והעבירו תער על־כל־בשׂרם וכבסו בגדיהם והטהרו׃ </p>
<p id="v8"><sup><small>8</small></sup>  ולקחו פר בן־בקר ומנחתו סלת בלולה בשׁמן ופר־שׁני בן־בקר תקח לחטאת׃ </p>
<p id="v9"><sup><small>9</small></sup>  והקרבת את־הלוים לפני אהל מועד והקהלת את־כל־עדת בני ישׂראל׃ </p>
<p id="v10"><sup><small>10</small></sup>  והקרבת את־הלוים לפני יהוה וסמכו בני־ישׂראל את־ידיהם על־הלוים׃ </p>
<p id="v11"><sup><small>11</small></sup>  והניף אהרן את־הלוים תנופה לפני יהוה מאת בני ישׂראל והיו לעבד את־עבדת יהוה׃ </p>
<p id="v12"><sup><small>12</small></sup>  והלוים יסמכו את־ידיהם על ראשׁ הפרים ועשׂה את־האחד חטאת ואת־האחד עלה ליהוה לכפר על־הלוים׃ </p>
<p id="v13"><sup><small>13</small></sup>  והעמדת את־הלוים לפני אהרן ולפני בניו והנפת אתם תנופה ליהוה׃ </p>
<p id="v14"><sup><small>14</small></sup>  והבדלת את־הלוים מתוך בני ישׂראל והיו לי הלוים׃ </p>
<p id="v15"><sup><small>15</small></sup>  ואחרי־כן יבאו הלוים לעבד את־אהל מועד וטהרת אתם והנפת אתם תנופה׃ </p>
<p id="v16"><sup><small>16</small></sup>  כי נתנים נתנים המה לי מתוך בני ישׂראל תחת פטרת כל־רחם בכור כל מבני ישׂראל לקחתי אתם לי׃ <sup id="cite1"><a href="#fn1">[1]</a></sup></p>
<p id="v17"><sup><small>17</small></sup>  כי לי כל־בכור בבני ישׂראל באדם ובבהמה ביום הכתי כל־בכור בארץ מצרים הקדשׁתי אתם לי׃ </p>
<p id="v18"><sup><small>18</small></sup>  ואקח את־הלוים תחת כל־בכור בבני ישׂראל׃ </p>
<p id="v19"><sup><small>19</small></sup>  ואתנה את־הלוים נתנים לאהרן ולבניו מתוך בני ישׂראל לעבד את־עבדת בני־ישׂראל באהל מועד ולכפר על־בני ישׂראל ולא יהיה בבני ישׂראל נגף בגשׁת בני־ישׂראל אל־הקדשׁ׃ </p>
<p id="v20"><sup><small>20</small></sup>  ויעשׂ משׁה ואהרן וכל־עדת בני־ישׂראל ללוים ככל אשׁר־צוה יהוה את־משׁה ללוים כן־עשׂו להם בני ישׂראל׃ </p>
<p id="v21"><sup><small>21</small></sup>  ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם׃ </p>
<p id="v22"><sup><small>22</small></sup>  ואחרי־כן באו הלוים לעבד את־עבדתם באהל מועד לפני אהרן ולפני בניו כאשׁר צוה יהוה את־משׁה על־הלוים כן עשׂו להם׃ </p>
<p id="v23"><sup><small>23</small></sup>  וידבר יהוה אל־משׁה לאמר׃ </p>
<p id="v24"><sup><small>24</small></sup>  זאת אשׁר ללוים מבן חמשׁ ועשׂרים שׁנה ומעלה יבוא לצבא צבא בעבדת אהל מועד׃ </p>
<p id="v25"><sup><small>25</small></sup>  ומבן חמשׁים שׁנה ישׁוב מצבא העבדה ולא יעבד עוד׃ </p>
<p id="v26"><sup><small>26</small></sup>  ושׁרת את־אחיו באהל מועד לשׁמר משׁמרת ועבדה לא יעבד ככה תעשׂה ללוים במשׁמרתם׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 8:16-17 <i>בכור לאלוהים</i>: <a href="/he/The_Urantia_Book/122#p9_1">או 122:9.1</a>. </li>
</ol>
</div>
