<!--
title: במדבר - פֶּרֶק 6
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Numbers/5">במדבר - פֶּרֶק 5</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Numbers/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Numbers/7">במדבר - פֶּרֶק 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  דבר אל־בני ישׂראל ואמרת אלהם אישׁ או־אשׁה כי יפלא לנדר נדר נזיר להזיר ליהוה׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  מיין ושׁכר יזיר חמץ יין וחמץ שׁכר לא ישׁתה וכל־משׁרת ענבים לא ישׁתה וענבים לחים ויבשׁים לא יאכל׃ </p>
<p id="v4"><sup><small>4</small></sup>  כל ימי נזרו מכל אשׁר יעשׂה מגפן היין מחרצנים ועד־זג לא יאכל׃ </p>
<p id="v5"><sup><small>5</small></sup>  כל־ימי נדר נזרו תער לא־יעבר על־ראשׁו עד־מלאת הימם אשׁר־יזיר ליהוה קדשׁ יהיה גדל פרע שׂער ראשׁו׃ </p>
<p id="v6"><sup><small>6</small></sup>  כל־ימי הזירו ליהוה על־נפשׁ מת לא יבא׃ </p>
<p id="v7"><sup><small>7</small></sup>  לאביו ולאמו לאחיו ולאחתו לא־יטמא להם במתם כי נזר אלהיו על־ראשׁו׃ </p>
<p id="v8"><sup><small>8</small></sup>  כל ימי נזרו קדשׁ הוא ליהוה׃ </p>
<p id="v9"><sup><small>9</small></sup>  וכי־ימות מת עליו בפתע פתאם וטמא ראשׁ נזרו וגלח ראשׁו ביום טהרתו ביום השׁביעי יגלחנו׃ </p>
<p id="v10"><sup><small>10</small></sup>  וביום השׁמיני יבא שׁתי תרים או שׁני בני יונה אל־הכהן אל־פתח אהל מועד׃ </p>
<p id="v11"><sup><small>11</small></sup>  ועשׂה הכהן אחד לחטאת ואחד לעלה וכפר עליו מאשׁר חטא על־הנפשׁ וקדשׁ את־ראשׁו ביום ההוא׃ </p>
<p id="v12"><sup><small>12</small></sup>  והזיר ליהוה את־ימי נזרו והביא כבשׂ בן־שׁנתו לאשׁם והימים הראשׁנים יפלו כי טמא נזרו׃ </p>
<p id="v13"><sup><small>13</small></sup>  וזאת תורת הנזיר ביום מלאת ימי נזרו יביא אתו אל־פתח אהל מועד׃ </p>
<p id="v14"><sup><small>14</small></sup>  והקריב את־קרבנו ליהוה כבשׂ בן־שׁנתו תמים אחד לעלה וכבשׂה אחת בת־שׁנתה תמימה לחטאת ואיל־אחד תמים לשׁלמים׃ </p>
<p id="v15"><sup><small>15</small></sup>  וסל מצות סלת חלת בלולת בשׁמן ורקיקי מצות משׁחים בשׁמן ומנחתם ונסכיהם׃ </p>
<p id="v16"><sup><small>16</small></sup>  והקריב הכהן לפני יהוה ועשׂה את־חטאתו ואת־עלתו׃ </p>
<p id="v17"><sup><small>17</small></sup>  ואת־האיל יעשׂה זבח שׁלמים ליהוה על סל המצות ועשׂה הכהן את־מנחתו ואת־נסכו׃ </p>
<p id="v18"><sup><small>18</small></sup>  וגלח הנזיר פתח אהל מועד את־ראשׁ נזרו ולקח את־שׂער ראשׁ נזרו ונתן על־האשׁ אשׁר־תחת זבח השׁלמים׃ </p>
<p id="v19"><sup><small>19</small></sup>  ולקח הכהן את־הזרע בשׁלה מן־האיל וחלת מצה אחת מן־הסל ורקיק מצה אחד ונתן על־כפי הנזיר אחר התגלחו את־נזרו׃ </p>
<p id="v20"><sup><small>20</small></sup>  והניף אותם הכהן תנופה לפני יהוה קדשׁ הוא לכהן על חזה התנופה ועל שׁוק התרומה ואחר ישׁתה הנזיר יין׃ </p>
<p id="v21"><sup><small>21</small></sup>  זאת תורת הנזיר אשׁר ידר קרבנו ליהוה על־נזרו מלבד אשׁר־תשׂיג ידו כפי נדרו אשׁר ידר כן יעשׂה על תורת נזרו׃ </p>
<p id="v22"><sup><small>22</small></sup>  וידבר יהוה אל־משׁה לאמר׃ </p>
<p id="v23"><sup><small>23</small></sup>  דבר אל־אהרן ואל־בניו לאמר כה תברכו את־בני ישׂראל אמור להם׃ </p>
<p id="v24"><sup><small>24</small></sup>  יברכך יהוה וישׁמרך׃ </p>
<p id="v25"><sup><small>25</small></sup>  יאר יהוה פניו אליך ויחנך׃ </p>
<p id="v26"><sup><small>26</small></sup>  ישׂא יהוה פניו אליך וישׂם לך שׁלום׃ <sup id="cite2"><a href="#fn2">[2]</a></sup></p>
<p id="v27"><sup><small>27</small></sup>  ושׂמו את־שׁמי על־בני ישׂראל ואני אברכם׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 6:2-15 <i>נדרים ושבועות קדושים</i>: <a href="/he/The_Urantia_Book/87#p6_9">או 87:6.9</a>. </li>
  <li id="fn2"><a href="#cite2">↑</a> 6:26 <i>שלום מתמשך</i>: <a href="/he/The_Urantia_Book/5#p4_2">או 5:4.2</a>. </li>
</ol>
</div>
