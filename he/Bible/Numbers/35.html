<!--
title: במדבר - פֶּרֶק 35
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Numbers/34">במדבר - פֶּרֶק 34</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Numbers/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Numbers/36">במדבר - פֶּרֶק 36</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה בערבת מואב על־ירדן ירחו לאמר׃ </p>
<p id="v2"><sup><small>2</small></sup>  צו את־בני ישׂראל ונתנו ללוים מנחלת אחזתם ערים לשׁבת ומגרשׁ לערים סביבתיהם תתנו ללוים׃ </p>
<p id="v3"><sup><small>3</small></sup>  והיו הערים להם לשׁבת ומגרשׁיהם יהיו לבהמתם ולרכשׁם ולכל חיתם׃ </p>
<p id="v4"><sup><small>4</small></sup>  ומגרשׁי הערים אשׁר תתנו ללוים מקיר העיר וחוצה אלף אמה סביב׃ </p>
<p id="v5"><sup><small>5</small></sup>  ומדתם מחוץ לעיר את־פאת־קדמה אלפים באמה ואת־פאת־נגב אלפים באמה ואת־פאת־ים אלפים באמה ואת פאת צפון אלפים באמה והעיר בתוך זה יהיה להם מגרשׁי הערים׃ </p>
<p id="v6"><sup><small>6</small></sup>  ואת הערים אשׁר תתנו ללוים את שׁשׁ־ערי המקלט אשׁר תתנו לנס שׁמה הרצח ועליהם תתנו ארבעים ושׁתים עיר׃ <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  כל־הערים אשׁר תתנו ללוים ארבעים ושׁמנה עיר אתהן ואת־מגרשׁיהן׃ </p>
<p id="v8"><sup><small>8</small></sup>  והערים אשׁר תתנו מאחזת בני־ישׂראל מאת הרב תרבו ומאת המעט תמעיטו אישׁ כפי נחלתו אשׁר ינחלו יתן מעריו ללוים׃ </p>
<p id="v9"><sup><small>9</small></sup>  וידבר יהוה אל־משׁה לאמר׃ </p>
<p id="v10"><sup><small>10</small></sup>  דבר אל־בני ישׂראל ואמרת אלהם כי אתם עברים את־הירדן ארצה כנען׃ </p>
<p id="v11"><sup><small>11</small></sup>  והקריתם לכם ערים ערי מקלט תהיינה לכם ונס שׁמה רצח מכה־נפשׁ בשׁגגה׃ </p>
<p id="v12"><sup><small>12</small></sup>  והיו לכם הערים למקלט מגאל ולא ימות הרצח עד־עמדו לפני העדה למשׁפט׃ </p>
<p id="v13"><sup><small>13</small></sup>  והערים אשׁר תתנו שׁשׁ־ערי מקלט תהיינה לכם׃ </p>
<p id="v14"><sup><small>14</small></sup>  את שׁלשׁ הערים תתנו מעבר לירדן ואת שׁלשׁ הערים תתנו בארץ כנען ערי מקלט תהיינה׃ </p>
<p id="v15"><sup><small>15</small></sup>  לבני ישׂראל ולגר ולתושׁב בתוכם תהיינה שׁשׁ־הערים האלה למקלט לנוס שׁמה כל־מכה־נפשׁ בשׁגגה׃ </p>
<p id="v16"><sup><small>16</small></sup>  ואם־בכלי ברזל הכהו וימת רצח הוא מות יומת הרצח׃ </p>
<p id="v17"><sup><small>17</small></sup>  ואם באבן יד אשׁר־ימות בה הכהו וימת רצח הוא מות יומת הרצח׃ </p>
<p id="v18"><sup><small>18</small></sup>  או בכלי עץ־יד אשׁר־ימות בו הכהו וימת רצח הוא מות יומת הרצח׃ </p>
<p id="v19"><sup><small>19</small></sup>  גאל הדם הוא ימית את־הרצח בפגעו־בו הוא ימתנו׃ </p>
<p id="v20"><sup><small>20</small></sup>  ואם־בשׂנאה יהדפנו או־השׁליך עליו בצדיה וימת׃ </p>
<p id="v21"><sup><small>21</small></sup>  או באיבה הכהו בידו וימת מות־יומת המכה רצח הוא גאל הדם ימית את־הרצח בפגעו־בו׃ </p>
<p id="v22"><sup><small>22</small></sup>  ואם־בפתע בלא־איבה הדפו או־השׁליך עליו כל־כלי בלא צדיה׃ </p>
<p id="v23"><sup><small>23</small></sup>  או בכל־אבן אשׁר־ימות בה בלא ראות ויפל עליו וימת והוא לא־אויב לו ולא מבקשׁ רעתו׃ </p>
<p id="v24"><sup><small>24</small></sup>  ושׁפטו העדה בין המכה ובין גאל הדם על המשׁפטים האלה׃ </p>
<p id="v25"><sup><small>25</small></sup>  והצילו העדה את־הרצח מיד גאל הדם והשׁיבו אתו העדה אל־עיר מקלטו אשׁר־נס שׁמה וישׁב בה עד־מות הכהן הגדל אשׁר־משׁח אתו בשׁמן הקדשׁ׃ </p>
<p id="v26"><sup><small>26</small></sup>  ואם־יצא יצא הרצח את־גבול עיר מקלטו אשׁר ינוס שׁמה׃ </p>
<p id="v27"><sup><small>27</small></sup>  ומצא אתו גאל הדם מחוץ לגבול עיר מקלטו ורצח גאל הדם את־הרצח אין לו דם׃ </p>
<p id="v28"><sup><small>28</small></sup>  כי בעיר מקלטו ישׁב עד־מות הכהן הגדל ואחרי מות הכהן הגדל ישׁוב הרצח אל־ארץ אחזתו׃ </p>
<p id="v29"><sup><small>29</small></sup>  והיו אלה לכם לחקת משׁפט לדרתיכם בכל מושׁבתיכם׃ </p>
<p id="v30"><sup><small>30</small></sup>  כל־מכה־נפשׁ לפי עדים ירצח את־הרצח ועד אחד לא־יענה בנפשׁ למות׃ <sup id="cite2"><a href="#fn2">[2]</a></sup></p>
<p id="v31"><sup><small>31</small></sup>  ולא־תקחו כפר לנפשׁ רצח אשׁר־הוא רשׁע למות כי־מות יומת׃ <sup id="cite3"><a href="#fn3">[3]</a></sup></p>
<p id="v32"><sup><small>32</small></sup>  ולא־תקחו כפר לנוס אל־עיר מקלטו לשׁוב לשׁבת בארץ עד־מות הכהן׃ </p>
<p id="v33"><sup><small>33</small></sup>  ולא־תחניפו את־הארץ אשׁר אתם בה כי הדם הוא יחניף את־הארץ ולארץ לא־יכפר לדם אשׁר שׁפך־בה כי־אם בדם שׁפכו׃ </p>
<p id="v34"><sup><small>34</small></sup>  ולא תטמא את־הארץ אשׁר אתם ישׁבים בה אשׁר אני שׁכן בתוכה כי אני יהוה שׁכן בתוך בני ישׂראל׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 35:6,11,14 <i>ערי מקלט</i>: <a href="/he/The_Urantia_Book/69#p4_4">או 69:4.4</a>. </li>
  <li id="fn2"><a href="#cite2">↑</a> 35:30 <i>חלק 2: נתון לשיפוט</i>: <a href="/he/The_Urantia_Book/140#p6_4">או 140:6.4</a>. </li>
  <li id="fn3"><a href="#cite3">↑</a> 35:31 <i>אל תיקח כופר עבור רוצח</i>: <a href="/he/The_Urantia_Book/70#p10_12">או 70:10.12</a>. </li>
</ol>
</div>
