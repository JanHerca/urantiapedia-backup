<!--
title: במדבר - פֶּרֶק 3
description: 
published: true
date: 2022-10-6T10:37:18Z
tags: bible, bible—numbers
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/2">במדבר - פֶּרֶק 2</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/4">במדבר - פֶּרֶק 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלה תולדת אהרן ומשׁה ביום דבר יהוה את־משׁה בהר סיני׃ </p>
<p id="v2"><sup><small>2</small></sup>  ואלה שׁמות בני־אהרן הבכר נדב ואביהוא אלעזר ואיתמר׃ </p>
<p id="v3"><sup><small>3</small></sup>  אלה שׁמות בני אהרן הכהנים המשׁחים אשׁר־מלא ידם לכהן׃ </p>
<p id="v4"><sup><small>4</small></sup>  וימת נדב ואביהוא לפני יהוה בהקרבם אשׁ זרה לפני יהוה במדבר סיני ובנים לא־היו להם ויכהן אלעזר ואיתמר על־פני אהרן אביהם׃ </p>
<p id="v5"><sup><small>5</small></sup>  וידבר יהוה אל־משׁה לאמר׃ </p>
<p id="v6"><sup><small>6</small></sup>  הקרב את־מטה לוי והעמדת אתו לפני אהרן הכהן ושׁרתו אתו׃ </p>
<p id="v7"><sup><small>7</small></sup>  ושׁמרו את־משׁמרתו ואת־משׁמרת כל־העדה לפני אהל מועד לעבד את־עבדת המשׁכן׃ </p>
<p id="v8"><sup><small>8</small></sup>  ושׁמרו את־כל־כלי אהל מועד ואת־משׁמרת בני ישׂראל לעבד את־עבדת המשׁכן׃ </p>
<p id="v9"><sup><small>9</small></sup>  ונתתה את־הלוים לאהרן ולבניו נתונם נתונם המה לו מאת בני ישׂראל׃ </p>
<p id="v10"><sup><small>10</small></sup>  ואת־אהרן ואת־בניו תפקד ושׁמרו את־כהנתם והזר הקרב יומת׃ </p>
<p id="v11"><sup><small>11</small></sup>  וידבר יהוה אל־משׁה לאמר׃ </p>
<p id="v12"><sup><small>12</small></sup>  ואני הנה לקחתי את־הלוים מתוך בני ישׂראל תחת כל־בכור פטר רחם מבני ישׂראל והיו לי הלוים׃ </p>
<p id="v13"><sup><small>13</small></sup>  כי לי כל־בכור ביום הכתי כל־בכור בארץ מצרים הקדשׁתי לי כל־בכור בישׂראל מאדם עד־בהמה לי יהיו אני יהוה׃ <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  וידבר יהוה אל־משׁה במדבר סיני לאמר׃ </p>
<p id="v15"><sup><small>15</small></sup>  פקד את־בני לוי לבית אבתם למשׁפחתם כל־זכר מבן־חדשׁ ומעלה תפקדם׃ </p>
<p id="v16"><sup><small>16</small></sup>  ויפקד אתם משׁה על־פי יהוה כאשׁר צוה׃ </p>
<p id="v17"><sup><small>17</small></sup>  ויהיו־אלה בני־לוי בשׁמתם גרשׁון וקהת ומררי׃ </p>
<p id="v18"><sup><small>18</small></sup>  ואלה שׁמות בני־גרשׁון למשׁפחתם לבני ושׁמעי׃ </p>
<p id="v19"><sup><small>19</small></sup>  ובני קהת למשׁפחתם עמרם ויצהר חברון ועזיאל׃ </p>
<p id="v20"><sup><small>20</small></sup>  ובני מררי למשׁפחתם מחלי ומושׁי אלה הם משׁפחת הלוי לבית אבתם׃ </p>
<p id="v21"><sup><small>21</small></sup>  לגרשׁון משׁפחת הלבני ומשׁפחת השׁמעי אלה הם משׁפחת הגרשׁני׃ </p>
<p id="v22"><sup><small>22</small></sup>  פקדיהם במספר כל־זכר מבן־חדשׁ ומעלה פקדיהם שׁבעת אלפים וחמשׁ מאות׃ </p>
<p id="v23"><sup><small>23</small></sup>  משׁפחת הגרשׁני אחרי המשׁכן יחנו ימה׃ </p>
<p id="v24"><sup><small>24</small></sup>  ונשׂיא בית־אב לגרשׁני אליסף בן־לאל׃ <sup id="cite2"><a href="#fn2">[2]</a></sup></p>
<p id="v25"><sup><small>25</small></sup>  ומשׁמרת בני־גרשׁון באהל מועד המשׁכן והאהל מכסהו ומסך פתח אהל מועד׃ </p>
<p id="v26"><sup><small>26</small></sup>  וקלעי החצר ואת־מסך פתח החצר אשׁר על־המשׁכן ועל־המזבח סביב ואת מיתריו לכל עבדתו׃ </p>
<p id="v27"><sup><small>27</small></sup>  ולקהת משׁפחת העמרמי ומשׁפחת היצהרי ומשׁפחת החברני ומשׁפחת העזיאלי אלה הם משׁפחת הקהתי׃ </p>
<p id="v28"><sup><small>28</small></sup>  במספר כל־זכר מבן־חדשׁ ומעלה שׁמנת אלפים ושׁשׁ מאות שׁמרי משׁמרת הקדשׁ׃ </p>
<p id="v29"><sup><small>29</small></sup>  משׁפחת בני־קהת יחנו על ירך המשׁכן תימנה׃ </p>
<p id="v30"><sup><small>30</small></sup>  ונשׂיא בית־אב למשׁפחת הקהתי אליצפן בן־עזיאל׃ </p>
<p id="v31"><sup><small>31</small></sup>  ומשׁמרתם הארן והשׁלחן והמנרה והמזבחת וכלי הקדשׁ אשׁר ישׁרתו בהם והמסך וכל עבדתו׃ </p>
<p id="v32"><sup><small>32</small></sup>  ונשׂיא נשׂיאי הלוי אלעזר בן־אהרן הכהן פקדת שׁמרי משׁמרת הקדשׁ׃ </p>
<p id="v33"><sup><small>33</small></sup>  למררי משׁפחת המחלי ומשׁפחת המושׁי אלה הם משׁפחת מררי׃ </p>
<p id="v34"><sup><small>34</small></sup>  ופקדיהם במספר כל־זכר מבן־חדשׁ ומעלה שׁשׁת אלפים ומאתים׃ </p>
<p id="v35"><sup><small>35</small></sup>  ונשׂיא בית־אב למשׁפחת מררי צוריאל בן־אביחיל על ירך המשׁכן יחנו צפנה׃ </p>
<p id="v36"><sup><small>36</small></sup>  ופקדת משׁמרת בני מררי קרשׁי המשׁכן ובריחיו ועמדיו ואדניו וכל־כליו וכל עבדתו׃ </p>
<p id="v37"><sup><small>37</small></sup>  ועמדי החצר סביב ואדניהם ויתדתם ומיתריהם׃ </p>
<p id="v38"><sup><small>38</small></sup>  והחנים לפני המשׁכן קדמה לפני אהל־מועד מזרחה משׁה ואהרן ובניו שׁמרים משׁמרת המקדשׁ למשׁמרת בני ישׂראל והזר הקרב יומת׃ </p>
<p id="v39"><sup><small>39</small></sup>  כל־פקודי הלוים אשׁר פקד משׁה ואהרן על־פי יהוה למשׁפחתם כל־זכר מבן־חדשׁ ומעלה שׁנים ועשׂרים אלף׃ </p>
<p id="v40"><sup><small>40</small></sup>  ויאמר יהוה אל־משׁה פקד כל־בכר זכר לבני ישׂראל מבן־חדשׁ ומעלה ושׂא את מספר שׁמתם׃ </p>
<p id="v41"><sup><small>41</small></sup>  ולקחת את־הלוים לי אני יהוה תחת כל־בכר בבני ישׂראל ואת בהמת הלוים תחת כל־בכור בבהמת בני ישׂראל׃ </p>
<p id="v42"><sup><small>42</small></sup>  ויפקד משׁה כאשׁר צוה יהוה אתו את־כל־בכור בבני ישׂראל׃ </p>
<p id="v43"><sup><small>43</small></sup>  ויהי כל־בכור זכר במספר שׁמת מבן־חדשׁ ומעלה לפקדיהם שׁנים ועשׂרים אלף שׁלשׁה ושׁבעים ומאתים׃ </p>
<p id="v44"><sup><small>44</small></sup>  וידבר יהוה אל־משׁה לאמר׃ </p>
<p id="v45"><sup><small>45</small></sup>  קח את־הלוים תחת כל־בכור בבני ישׂראל ואת־בהמת הלוים תחת בהמתם והיו־לי הלוים אני יהוה׃ </p>
<p id="v46"><sup><small>46</small></sup>  ואת פדויי השׁלשׁה והשׁבעים והמאתים העדפים על־הלוים מבכור בני ישׂראל׃ </p>
<p id="v47"><sup><small>47</small></sup>  ולקחת חמשׁת חמשׁת שׁקלים לגלגלת בשׁקל הקדשׁ תקח עשׂרים גרה השׁקל׃ </p>
<p id="v48"><sup><small>48</small></sup>  ונתתה הכסף לאהרן ולבניו פדויי העדפים בהם׃ </p>
<p id="v49"><sup><small>49</small></sup>  ויקח משׁה את כסף הפדיום מאת העדפים על פדויי הלוים׃ </p>
<p id="v50"><sup><small>50</small></sup>  מאת בכור בני ישׂראל לקח את־הכסף חמשׁה ושׁשׁים ושׁלשׁ מאות ואלף בשׁקל הקדשׁ׃ </p>
<p id="v51"><sup><small>51</small></sup>  ויתן משׁה את־כסף הפדים לאהרן ולבניו על־פי יהוה כאשׁר צוה יהוה את־משׁה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/2">במדבר - פֶּרֶק 2</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/4">במדבר - פֶּרֶק 4</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 3:13 <i>בכור לאלוהים</i>: <a href="/he/The_Urantia_Book/122#p9_1">או 122:9.1</a>. </li>
  <li id="fn2"><a href="#cite2">↑</a> 3:24 <i>אבי עמו</i>: <a href="/he/The_Urantia_Book/70#p6_2">או 70:6.2</a>. </li>
</ol>
</div>
