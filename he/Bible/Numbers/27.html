<!--
title: במדבר - פֶּרֶק 27
description: 
published: true
date: 2022-10-6T10:37:18Z
tags: bible, bible—numbers
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/26">במדבר - פֶּרֶק 26</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/28">במדבר - פֶּרֶק 28</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ותקרבנה בנות צלפחד בן־חפר בן־גלעד בן־מכיר בן־מנשׁה למשׁפחת מנשׁה בן־יוסף ואלה שׁמות בנתיו מחלה נעה וחגלה ומלכה ותרצה׃ </p>
<p id="v2"><sup><small>2</small></sup>  ותעמדנה לפני משׁה ולפני אלעזר הכהן ולפני הנשׂיאם וכל־העדה פתח אהל־מועד לאמר׃ </p>
<p id="v3"><sup><small>3</small></sup>  אבינו מת במדבר והוא לא־היה בתוך העדה הנועדים על־יהוה בעדת־קרח כי־בחטאו מת ובנים לא־היו לו׃ </p>
<p id="v4"><sup><small>4</small></sup>  למה יגרע שׁם־אבינו מתוך משׁפחתו כי אין לו בן תנה־לנו אחזה בתוך אחי אבינו׃ </p>
<p id="v5"><sup><small>5</small></sup>  ויקרב משׁה את־משׁפטן לפני יהוה׃ </p>
<p id="v6"><sup><small>6</small></sup>  ויאמר יהוה אל־משׁה לאמר׃ </p>
<p id="v7"><sup><small>7</small></sup>  כן בנות צלפחד דברת נתן תתן להם אחזת נחלה בתוך אחי אביהם והעברת את־נחלת אביהן להן׃ </p>
<p id="v8"><sup><small>8</small></sup>  ואל־בני ישׂראל תדבר לאמר אישׁ כי־ימות ובן אין לו והעברתם את־נחלתו לבתו׃ </p>
<p id="v9"><sup><small>9</small></sup>  ואם־אין לו בת ונתתם את־נחלתו לאחיו׃ </p>
<p id="v10"><sup><small>10</small></sup>  ואם־אין לו אחים ונתתם את־נחלתו לאחי אביו׃ </p>
<p id="v11"><sup><small>11</small></sup>  ואם־אין אחים לאביו ונתתם את־נחלתו לשׁארו הקרב אליו ממשׁפחתו וירשׁ אתה והיתה לבני ישׂראל לחקת משׁפט כאשׁר צוה יהוה את־משׁה׃ </p>
<p id="v12"><sup><small>12</small></sup>  ויאמר יהוה אל־משׁה עלה אל־הר העברים הזה וראה את־הארץ אשׁר נתתי לבני ישׂראל׃ </p>
<p id="v13"><sup><small>13</small></sup>  וראיתה אתה ונאספת אל־עמיך גם־אתה כאשׁר נאסף אהרן אחיך׃ </p>
<p id="v14"><sup><small>14</small></sup>  כאשׁר מריתם פי במדבר־צן במריבת העדה להקדישׁני במים לעיניהם הם מי־מריבת קדשׁ מדבר־צן׃ </p>
<p id="v15"><sup><small>15</small></sup>  וידבר משׁה אל־יהוה לאמר׃ </p>
<p id="v16"><sup><small>16</small></sup>  יפקד יהוה אלהי הרוחת לכל־בשׂר אישׁ על־העדה׃ <sup id="cite1"><a href="#fn1">[1]</a></sup></p>
<p id="v17"><sup><small>17</small></sup>  אשׁר־יצא לפניהם ואשׁר יבא לפניהם ואשׁר יוציאם ואשׁר יביאם ולא תהיה עדת יהוה כצאן אשׁר אין־להם רעה׃ </p>
<p id="v18"><sup><small>18</small></sup>  ויאמר יהוה אל־משׁה קח־לך את־יהושׁע בן־נון אישׁ אשׁר־רוח בו וסמכת את־ידך עליו׃ </p>
<p id="v19"><sup><small>19</small></sup>  והעמדת אתו לפני אלעזר הכהן ולפני כל־העדה וצויתה אתו לעיניהם׃ </p>
<p id="v20"><sup><small>20</small></sup>  ונתתה מהודך עליו למען ישׁמעו כל־עדת בני ישׂראל׃ </p>
<p id="v21"><sup><small>21</small></sup>  ולפני אלעזר הכהן יעמד ושׁאל לו במשׁפט האורים לפני יהוה על־פיו יצאו ועל־פיו יבאו הוא וכל־בני־ישׂראל אתו וכל־העדה׃ </p>
<p id="v22"><sup><small>22</small></sup>  ויעשׂ משׁה כאשׁר צוה יהוה אתו ויקח את־יהושׁע ויעמדהו לפני אלעזר הכהן ולפני כל־העדה׃ </p>
<p id="v23"><sup><small>23</small></sup>  ויסמך את־ידיו עליו ויצוהו כאשׁר דבר יהוה ביד־משׁה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Numbers/26">במדבר - פֶּרֶק 26</a></td>
        <td><a href="/he/Bible/Numbers/Index">אינדקס</a></td>
        <td><a href="/he/Bible/Numbers/28">במדבר - פֶּרֶק 28</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 27:16 <i>אלוהי הרוחות של כל בשר</i>: <a href="/he/The_Urantia_Book/96#p4_6">או 96:4.6</a>. </li>
</ol>
</div>
