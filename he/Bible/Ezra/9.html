<!--
title: עזרא - פֶּרֶק 9
description: 
published: true
date: 2022-10-6T10:37:18Z
tags: bible, bible—ezra
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezra/8">עזרא - פֶּרֶק 8</a></td>
        <td><a href="/he/Bible/Ezra/Index">אינדקס</a></td>
        <td><a href="/he/Bible/Ezra/10">עזרא - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וככלות אלה נגשׁו אלי השׂרים לאמר לא־נבדלו העם ישׂראל והכהנים והלוים מעמי הארצות כתועבתיהם לכנעני החתי הפרזי היבוסי העמני המאבי המצרי והאמרי׃ </p>
<p id="v2"><sup><small>2</small></sup>  כי־נשׂאו מבנתיהם להם ולבניהם והתערבו זרע הקדשׁ בעמי הארצות ויד השׂרים והסגנים היתה במעל הזה ראשׁונה׃ </p>
<p id="v3"><sup><small>3</small></sup>  וכשׁמעי את־הדבר הזה קרעתי את־בגדי ומעילי ואמרטה משׂער ראשׁי וזקני ואשׁבה משׁומם׃ </p>
<p id="v4"><sup><small>4</small></sup>  ואלי יאספו כל חרד בדברי אלהי־ישׂראל על מעל הגולה ואני ישׁב משׁומם עד למנחת הערב׃ </p>
<p id="v5"><sup><small>5</small></sup>  ובמנחת הערב קמתי מתעניתי ובקרעי בגדי ומעילי ואכרעה על־ברכי ואפרשׂה כפי אל־יהוה אלהי׃ </p>
<p id="v6"><sup><small>6</small></sup>  ואמרה אלהי בשׁתי ונכלמתי להרים אלהי פני אליך כי עונתינו רבו למעלה ראשׁ ואשׁמתנו גדלה עד לשׁמים׃ </p>
<p id="v7"><sup><small>7</small></sup>  מימי אבתינו אנחנו באשׁמה גדלה עד היום הזה ובעונתינו נתנו אנחנו מלכינו כהנינו ביד מלכי הארצות בחרב בשׁבי ובבזה ובבשׁת פנים כהיום הזה׃ </p>
<p id="v8"><sup><small>8</small></sup>  ועתה כמעט־רגע היתה תחנה מאת יהוה אלהינו להשׁאיר לנו פליטה ולתת־לנו יתד במקום קדשׁו להאיר עינינו אלהינו ולתתנו מחיה מעט בעבדתנו׃ </p>
<p id="v9"><sup><small>9</small></sup>  כי־עבדים אנחנו ובעבדתנו לא עזבנו אלהינו ויט־עלינו חסד לפני מלכי פרס לתת־לנו מחיה לרומם את־בית אלהינו ולהעמיד את־חרבתיו ולתת־לנו גדר ביהודה ובירושׁלם׃ </p>
<p id="v10"><sup><small>10</small></sup>  ועתה מה־נאמר אלהינו אחרי־זאת כי עזבנו מצותיך׃ </p>
<p id="v11"><sup><small>11</small></sup>  אשׁר צוית ביד עבדיך הנביאים לאמר הארץ אשׁר אתם באים לרשׁתה ארץ נדה היא בנדת עמי הארצות בתועבתיהם אשׁר מלאוה מפה אל־פה בטמאתם׃ </p>
<p id="v12"><sup><small>12</small></sup>  ועתה בנותיכם אל־תתנו לבניהם ובנתיהם אל־תשׂאו לבניכם ולא־תדרשׁו שׁלמם וטובתם עד־עולם למען תחזקו ואכלתם את־טוב הארץ והורשׁתם לבניכם עד־עולם׃ </p>
<p id="v13"><sup><small>13</small></sup>  ואחרי כל־הבא עלינו במעשׂינו הרעים ובאשׁמתנו הגדלה כי אתה אלהינו חשׂכת למטה מעוננו ונתתה לנו פליטה כזאת׃ </p>
<p id="v14"><sup><small>14</small></sup>  הנשׁוב להפר מצותיך ולהתחתן בעמי התעבות האלה הלוא תאנף־בנו עד־כלה לאין שׁארית ופליטה׃ </p>
<p id="v15"><sup><small>15</small></sup>  יהוה אלהי ישׂראל צדיק אתה כי־נשׁארנו פליטה כהיום הזה הננו לפניך באשׁמתינו כי אין לעמוד לפניך על־זאת׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezra/8">עזרא - פֶּרֶק 8</a></td>
        <td><a href="/he/Bible/Ezra/Index">אינדקס</a></td>
        <td><a href="/he/Bible/Ezra/10">עזרא - פֶּרֶק 10</a></td>
      </tr>
    </tbody>
  </table>
</figure>
