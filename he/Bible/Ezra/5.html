<!--
title: עזרא - פֶּרֶק 5
description: 
published: true
date: 2022-10-6T10:37:18Z
tags: bible, bible—ezra
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezra/4">עזרא - פֶּרֶק 4</a></td>
        <td><a href="/he/Bible/Ezra/Index">אינדקס</a></td>
        <td><a href="/he/Bible/Ezra/6">עזרא - פֶּרֶק 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  והתנבי חגי נביאה וזכריה בר־עדוא נביאיא על־יהודיא די ביהוד ובירושׁלם בשׁם אלה ישׂראל עליהון׃ </p>
<p id="v2"><sup><small>2</small></sup>  באדין קמו זרבבל בר־שׁאלתיאל וישׁוע בר־יוצדק ושׁריו למבנא בית אלהא די בירושׁלם ועמהון נביאיא די־אלהא מסעדין להון׃ </p>
<p id="v3"><sup><small>3</small></sup>  בה־זמנא אתא עליהון תתני פחת עבר־נהרה ושׁתר בוזני וכנותהון וכן אמרין להם מן־שׂם לכם טעם ביתא דנה לבנא ואשׁרנא דנה לשׁכללה׃ </p>
<p id="v4"><sup><small>4</small></sup>  אדין כנמא אמרנא להם מן־אנון שׁמהת גבריא די־דנה בנינא בנין׃ </p>
<p id="v5"><sup><small>5</small></sup>  ועין אלההם הות על־שׂבי יהודיא ולא־בטלו המו עד־טעמא לדריושׁ יהך ואדין יתיבון נשׁתונא על־דנה׃ </p>
<p id="v6"><sup><small>6</small></sup>  פרשׁגן אגרתא די־שׁלח תתני פחת עבר־נהרה ושׁתר בוזני וכנותה אפרסכיא די בעבר נהרה על־דריושׁ מלכא׃ </p>
<p id="v7"><sup><small>7</small></sup>  פתגמא שׁלחו עלוהי וכדנה כתיב בגוה לדריושׁ מלכא שׁלמא כלא׃ </p>
<p id="v8"><sup><small>8</small></sup>  ידיע להוא למלכא די־אזלנא ליהוד מדינתא לבית אלהא רבא והוא מתבנא אבן גלל ואע מתשׂם בכתליא ועבידתא דך אספרנא מתעבדא ומצלח בידהם׃ </p>
<p id="v9"><sup><small>9</small></sup>  אדין שׁאלנא לשׂביא אלך כנמא אמרנא להם מן־שׂם לכם טעם ביתא דנה למבניה ואשׁרנא דנה לשׁכללה׃ </p>
<p id="v10"><sup><small>10</small></sup>  ואף שׁמהתהם שׁאלנא להם להודעותך די נכתב שׁם־גבריא די בראשׁיהם׃ </p>
<p id="v11"><sup><small>11</small></sup>  וכנמא פתגמא התיבונא לממר אנחנא המו עבדוהי די־אלה שׁמיא וארעא ובנין ביתא די־הוא בנה מקדמת דנה שׁנין שׂגיאן ומלך לישׂראל רב בנהי ושׁכללה׃ <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  להן מן־די הרגזו אבהתנא לאלה שׁמיא יהב המו ביד נבוכדנצר מלך־בבל כסדיא וביתה דנה סתרה ועמה הגלי לבבל׃ </p>
<p id="v13"><sup><small>13</small></sup>  ברם בשׁנת חדה לכורשׁ מלכא די בבל כורשׁ מלכא שׂם טעם בית־אלהא דנה לבנא׃ </p>
<p id="v14"><sup><small>14</small></sup>  ואף מאניא די־בית־אלהא די דהבה וכספא די נבוכדנצר הנפק מן־היכלא די בירושׁלם והיבל המו להיכלא די בבל הנפק המו כורשׁ מלכא מן־היכלא די בבל ויהיבו לשׁשׁבצר שׁמה די פחה שׂמה׃ </p>
<p id="v15"><sup><small>15</small></sup>  ואמר־לה אלה מאניא שׂא אזל־אחת המו בהיכלא די בירושׁלם ובית אלהא יתבנא על־אתרה׃ </p>
<p id="v16"><sup><small>16</small></sup>  אדין שׁשׁבצר דך אתא יהב אשׁיא די־בית אלהא די בירושׁלם ומן־אדין ועד־כען מתבנא ולא שׁלם׃ </p>
<p id="v17"><sup><small>17</small></sup>  וכען הן על־מלכא טב יתבקר בבית גנזיא די־מלכא תמה די בבבל הן איתי די־מן־כורשׁ מלכא שׂים טעם למבנא בית־אלהא דך בירושׁלם ורעות מלכא על־דנה ישׁלח עלינא׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Ezra/4">עזרא - פֶּרֶק 4</a></td>
        <td><a href="/he/Bible/Ezra/Index">אינדקס</a></td>
        <td><a href="/he/Bible/Ezra/6">עזרא - פֶּרֶק 6</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 5:11-12 <i>אלוהים אחד בשמיים</i>: <a href="/he/The_Urantia_Book/79#p1_9">או 79:1.9</a>. </li>
</ol>
</div>
