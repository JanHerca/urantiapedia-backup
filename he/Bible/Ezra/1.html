<!--
title: עזרא - פֶּרֶק 1
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"> </td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Ezra/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Ezra/2">עזרא - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ובשׁנת אחת לכורשׁ מלך פרס לכלות דבר־יהוה מפי ירמיה העיר יהוה את־רוח כרשׁ מלך־פרס ויעבר־קול בכל־מלכותו וגם־במכתב לאמר׃ </p>
<p id="v2"><sup><small>2</small></sup>  כה אמר כרשׁ מלך פרס כל ממלכות הארץ נתן לי יהוה אלהי השׁמים והוא־פקד עלי לבנות־לו בית בירושׁלם אשׁר ביהודה׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  מי־בכם מכל־עמו יהי אלהיו עמו ויעל לירושׁלם אשׁר ביהודה ויבן את־בית יהוה אלהי ישׂראל הוא האלהים אשׁר בירושׁלם׃ </p>
<p id="v4"><sup><small>4</small></sup>  וכל־הנשׁאר מכל־המקמות אשׁר הוא גר־שׁם ינשׂאוהו אנשׁי מקמו בכסף ובזהב וברכושׁ ובבהמה עם־הנדבה לבית האלהים אשׁר בירושׁלם׃ </p>
<p id="v5"><sup><small>5</small></sup>  ויקומו ראשׁי האבות ליהודה ובנימן והכהנים והלוים לכל העיר האלהים את־רוחו לעלות לבנות את־בית יהוה אשׁר בירושׁלם׃ </p>
<p id="v6"><sup><small>6</small></sup>  וכל־סביבתיהם חזקו בידיהם בכלי־כסף בזהב ברכושׁ ובבהמה ובמגדנות לבד על־כל־התנדב׃ </p>
<p id="v7"><sup><small>7</small></sup>  והמלך כורשׁ הוציא את־כלי בית־יהוה אשׁר הוציא נבוכדנצר מירושׁלם ויתנם בבית אלהיו׃ </p>
<p id="v8"><sup><small>8</small></sup>  ויוציאם כורשׁ מלך פרס על־יד מתרדת הגזבר ויספרם לשׁשׁבצר הנשׂיא ליהודה׃ </p>
<p id="v9"><sup><small>9</small></sup>  ואלה מספרם אגרטלי זהב שׁלשׁים אגרטלי־כסף אלף מחלפים תשׁעה ועשׂרים׃ </p>
<p id="v10"><sup><small>10</small></sup>  כפורי זהב שׁלשׁים כפורי כסף משׁנים ארבע מאות ועשׂרה כלים אחרים אלף׃ </p>
<p id="v11"><sup><small>11</small></sup>  כל־כלים לזהב ולכסף חמשׁת אלפים וארבע מאות הכל העלה שׁשׁבצר עם העלות הגולה מבבל לירושׁלם׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 1:2 <i>אלוהים אחד בשמיים</i>: <a href="/he/The_Urantia_Book/79#p1_9">או 79:1.9</a>. </li>
</ol>
</div>
