<!--
title: עזרא - פֶּרֶק 8
description: 
published: true
date: 2023-11-8T20:31:8Z
tags: bible, bible—ezra
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezra/7">
          <span class="mdi mdi-arrow-left-drop-circle"></span><span class="pl-2">עזרא - פֶּרֶק 7</span>
        </a>
        </td>
        <td>
        <a href="/he/Bible/Ezra/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezra/9">
          <span class="pr-2">עזרא - פֶּרֶק 9</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלה ראשׁי אבתיהם והתיחשׂם העלים עמי במלכות ארתחשׁסתא המלך מבבל׃ </p>
<p id="v2"><sup><small>2</small></sup>  מבני פינחס גרשׁם מבני איתמר דניאל מבני דויד חטושׁ׃ </p>
<p id="v3"><sup><small>3</small></sup>  מבני שׁכניה מבני פרעשׁ זכריה ועמו התיחשׂ לזכרים מאה וחמשׁים׃ </p>
<p id="v4"><sup><small>4</small></sup>  מבני פחת מואב אליהועיני בן־זרחיה ועמו מאתים הזכרים׃ </p>
<p id="v5"><sup><small>5</small></sup>  מבני שׁכניה בן־יחזיאל ועמו שׁלשׁ מאות הזכרים׃ </p>
<p id="v6"><sup><small>6</small></sup>  ומבני עדין עבד בן־יונתן ועמו חמשׁים הזכרים׃ </p>
<p id="v7"><sup><small>7</small></sup>  ומבני עילם ישׁעיה בן־עתליה ועמו שׁבעים הזכרים׃ </p>
<p id="v8"><sup><small>8</small></sup>  ומבני שׁפטיה זבדיה בן־מיכאל ועמו שׁמנים הזכרים׃ </p>
<p id="v9"><sup><small>9</small></sup>  מבני יואב עבדיה בן־יחיאל ועמו מאתים ושׁמנה עשׂר הזכרים׃ </p>
<p id="v10"><sup><small>10</small></sup>  ומבני שׁלומית בן־יוספיה ועמו מאה ושׁשׁים הזכרים׃ </p>
<p id="v11"><sup><small>11</small></sup>  ומבני בבי זכריה בן־בבי ועמו עשׂרים ושׁמנה הזכרים׃ </p>
<p id="v12"><sup><small>12</small></sup>  ומבני עזגד יוחנן בן־הקטן ועמו מאה ועשׂרה הזכרים׃ </p>
<p id="v13"><sup><small>13</small></sup>  ומבני אדניקם אחרנים ואלה שׁמותם אליפלט יעיאל ושׁמעיה ועמהם שׁשׁים הזכרים׃ </p>
<p id="v14"><sup><small>14</small></sup>  ומבני בגוי עותי וזבוד ועמו שׁבעים הזכרים׃ </p>
<p id="v15"><sup><small>15</small></sup>  ואקבצם אל־הנהר הבא אל־אהוא ונחנה שׁם ימים שׁלשׁה ואבינה בעם ובכהנים ומבני לוי לא־מצאתי שׁם׃ </p>
<p id="v16"><sup><small>16</small></sup>  ואשׁלחה לאליעזר לאריאל לשׁמעיה ולאלנתן וליריב ולאלנתן ולנתן ולזכריה ולמשׁלם ראשׁים וליויריב ולאלנתן מבינים׃ </p>
<p id="v17"><sup><small>17</small></sup>  ואוצאה אותם על־אדו הראשׁ בכספיא המקום ואשׂימה בפיהם דברים לדבר אל־אדו אחיו הנתונים בכספיא המקום להביא־לנו משׁרתים לבית אלהינו׃ </p>
<p id="v18"><sup><small>18</small></sup>  ויביאו לנו כיד־אלהינו הטובה עלינו אישׁ שׂכל מבני מחלי בן־לוי בן־ישׂראל ושׁרביה ובניו ואחיו שׁמנה עשׂר׃ </p>
<p id="v19"><sup><small>19</small></sup>  ואת־חשׁביה ואתו ישׁעיה מבני מררי אחיו ובניהם עשׂרים׃ </p>
<p id="v20"><sup><small>20</small></sup>  ומן־הנתינים שׁנתן דויד והשׂרים לעבדת הלוים נתינים מאתים ועשׂרים כלם נקבו בשׁמות׃ </p>
<p id="v21"><sup><small>21</small></sup>  ואקרא שׁם צום על־הנהר אהוא להתענות לפני אלהינו לבקשׁ ממנו דרך ישׁרה לנו ולטפנו ולכל־רכושׁנו׃ </p>
<p id="v22"><sup><small>22</small></sup>  כי בשׁתי לשׁאול מן־המלך חיל ופרשׁים לעזרנו מאויב בדרך כי־אמרנו למלך לאמר יד־אלהינו על־כל־מבקשׁיו לטובה ועזו ואפו על כל־עזביו׃ <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  ונצומה ונבקשׁה מאלהינו על־זאת ויעתר לנו׃ </p>
<p id="v24"><sup><small>24</small></sup>  ואבדילה משׂרי הכהנים שׁנים עשׂר לשׁרביה חשׁביה ועמהם מאחיהם עשׂרה׃ </p>
<p id="v25"><sup><small>25</small></sup>  ואשׁקולה להם את־הכסף ואת־הזהב ואת־הכלים תרומת בית־אלהינו ההרימו המלך ויעציו ושׂריו וכל־ישׂראל הנמצאים׃ </p>
<p id="v26"><sup><small>26</small></sup>  ואשׁקלה על־ידם כסף ככרים שׁשׁ־מאות וחמשׁים וכלי־כסף מאה לככרים זהב מאה ככר׃ </p>
<p id="v27"><sup><small>27</small></sup>  וכפרי זהב עשׂרים לאדרכנים אלף וכלי נחשׁת מצהב טובה שׁנים חמודת כזהב׃ </p>
<p id="v28"><sup><small>28</small></sup>  ואמרה אלהם אתם קדשׁ ליהוה והכלים קדשׁ והכסף והזהב נדבה ליהוה אלהי אבתיכם׃ </p>
<p id="v29"><sup><small>29</small></sup>  שׁקדו ושׁמרו עד־תשׁקלו לפני שׂרי הכהנים והלוים ושׂרי־האבות לישׂראל בירושׁלם הלשׁכות בית יהוה׃ </p>
<p id="v30"><sup><small>30</small></sup>  וקבלו הכהנים והלוים משׁקל הכסף והזהב והכלים להביא לירושׁלם לבית אלהינו׃ </p>
<p id="v31"><sup><small>31</small></sup>  ונסעה מנהר אהוא בשׁנים עשׂר לחדשׁ הראשׁון ללכת ירושׁלם ויד־אלהינו היתה עלינו ויצילנו מכף אויב ואורב על־הדרך׃ </p>
<p id="v32"><sup><small>32</small></sup>  ונבוא ירושׁלם ונשׁב שׁם ימים שׁלשׁה׃ </p>
<p id="v33"><sup><small>33</small></sup>  וביום הרביעי נשׁקל הכסף והזהב והכלים בבית אלהינו על יד־מרמות בן־אוריה הכהן ועמו אלעזר בן־פינחס ועמהם יוזבד בן־ישׁוע ונועדיה בן־בנוי הלוים׃ </p>
<p id="v34"><sup><small>34</small></sup>  במספר במשׁקל לכל ויכתב כל־המשׁקל בעת ההיא׃ </p>
<p id="v35"><sup><small>35</small></sup>  הבאים מהשׁבי בני־הגולה הקריבו עלות לאלהי ישׂראל פרים שׁנים־עשׂר על־כל־ישׂראל אילים תשׁעים ושׁשׁה כבשׂים שׁבעים ושׁבעה צפירי חטאת שׁנים עשׂר הכל עולה ליהוה׃ </p>
<p id="v36"><sup><small>36</small></sup>  ויתנו את־דתי המלך לאחשׁדרפני המלך ופחוות עבר הנהר ונשׂאו את־העם ואת־בית־האלהים׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Ezra/7">
          <span class="mdi mdi-arrow-left-drop-circle"></span><span class="pl-2">עזרא - פֶּרֶק 7</span>
        </a>
        </td>
        <td>
        <a href="/he/Bible/Ezra/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Ezra/9">
          <span class="pr-2">עזרא - פֶּרֶק 9</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 8:22 <i>אלוהי הכוח</i>: <a href="/he/The_Urantia_Book/96#p6_3">או 96:6.3</a>. </li>
</ol>
</div>
