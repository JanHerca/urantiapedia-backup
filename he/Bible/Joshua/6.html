<!--
title: יהושע - פֶּרֶק 6
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Joshua/5">יהושע - פֶּרֶק 5</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Joshua/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Joshua/7">יהושע - פֶּרֶק 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויריחו סגרת ומסגרת מפני בני ישׂראל אין יוצא ואין בא׃ </p>
<p id="v2"><sup><small>2</small></sup>  ויאמר יהוה אל־יהושׁע ראה נתתי בידך את־יריחו ואת־מלכה גבורי החיל׃ </p>
<p id="v3"><sup><small>3</small></sup>  וסבתם את־העיר כל אנשׁי המלחמה הקיף את־העיר פעם אחת כה תעשׂה שׁשׁת ימים׃ </p>
<p id="v4"><sup><small>4</small></sup>  ושׁבעה כהנים ישׂאו שׁבעה שׁופרות היובלים לפני הארון וביום השׁביעי תסבו את־העיר שׁבע פעמים והכהנים יתקעו בשׁופרות׃ </p>
<p id="v5"><sup><small>5</small></sup>  והיה במשׁך בקרן היובל בשׁמעכם את־קול השׁופר יריעו כל־העם תרועה גדולה ונפלה חומת העיר תחתיה ועלו העם אישׁ נגדו׃ </p>
<p id="v6"><sup><small>6</small></sup>  ויקרא יהושׁע בן־נון אל־הכהנים ויאמר אלהם שׂאו את־ארון הברית ושׁבעה כהנים ישׂאו שׁבעה שׁופרות יובלים לפני ארון יהוה׃ </p>
<p id="v7"><sup><small>7</small></sup>  ויאמרו אל־העם עברו וסבו את־העיר והחלוץ יעבר לפני ארון יהוה׃ </p>
<p id="v8"><sup><small>8</small></sup>  ויהי כאמר יהושׁע אל־העם ושׁבעה הכהנים נשׂאים שׁבעה שׁופרות היובלים לפני יהוה עברו ותקעו בשׁופרות וארון ברית יהוה הלך אחריהם׃ </p>
<p id="v9"><sup><small>9</small></sup>  והחלוץ הלך לפני הכהנים תקעו השׁופרות והמאסף הלך אחרי הארון הלוך ותקוע בשׁופרות׃ </p>
<p id="v10"><sup><small>10</small></sup>  ואת־העם צוה יהושׁע לאמר לא תריעו ולא־תשׁמיעו את־קולכם ולא־יצא מפיכם דבר עד יום אמרי אליכם הריעו והריעתם׃ </p>
<p id="v11"><sup><small>11</small></sup>  ויסב ארון־יהוה את־העיר הקף פעם אחת ויבאו המחנה וילינו במחנה׃ </p>
<p id="v12"><sup><small>12</small></sup>  וישׁכם יהושׁע בבקר וישׂאו הכהנים את־ארון יהוה׃ </p>
<p id="v13"><sup><small>13</small></sup>  ושׁבעה הכהנים נשׂאים שׁבעה שׁופרות היבלים לפני ארון יהוה הלכים הלוך ותקעו בשׁופרות והחלוץ הלך לפניהם והמאסף הלך אחרי ארון יהוה הולך ותקוע בשׁופרות׃ </p>
<p id="v14"><sup><small>14</small></sup>  ויסבו את־העיר ביום השׁני פעם אחת וישׁבו המחנה כה עשׂו שׁשׁת ימים׃ </p>
<p id="v15"><sup><small>15</small></sup>  ויהי ביום השׁביעי וישׁכמו כעלות השׁחר ויסבו את־העיר כמשׁפט הזה שׁבע פעמים רק ביום ההוא סבבו את־העיר שׁבע פעמים׃ </p>
<p id="v16"><sup><small>16</small></sup>  ויהי בפעם השׁביעית תקעו הכהנים בשׁופרות ויאמר יהושׁע אל־העם הריעו כי־נתן יהוה לכם את־העיר׃ </p>
<p id="v17"><sup><small>17</small></sup>  והיתה העיר חרם היא וכל־אשׁר־בה ליהוה רק רחב הזונה תחיה היא וכל־אשׁר אתה בבית כי החבאתה את־המלאכים אשׁר שׁלחנו׃ <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  ורק־אתם שׁמרו מן־החרם פן־תחרימו ולקחתם מן־החרם ושׂמתם את־מחנה ישׂראל לחרם ועכרתם אותו׃ </p>
<p id="v19"><sup><small>19</small></sup>  וכל כסף וזהב וכלי נחשׁת וברזל קדשׁ הוא ליהוה אוצר יהוה יבוא׃ </p>
<p id="v20"><sup><small>20</small></sup>  וירע העם ויתקעו בשׁפרות ויהי כשׁמע העם את־קול השׁופר ויריעו העם תרועה גדולה ותפל החומה תחתיה ויעל העם העירה אישׁ נגדו וילכדו את־העיר׃ <sup id="cite2"><a href="#fn2">[2]</a></sup></p>
<p id="v21"><sup><small>21</small></sup>  ויחרימו את־כל־אשׁר בעיר מאישׁ ועד־אשׁה מנער ועד־זקן ועד שׁור ושׂה וחמור לפי־חרב׃ </p>
<p id="v22"><sup><small>22</small></sup>  ולשׁנים האנשׁים המרגלים את־הארץ אמר יהושׁע באו בית־האשׁה הזונה והוציאו משׁם את־האשׁה ואת־כל־אשׁר־לה כאשׁר נשׁבעתם לה׃ </p>
<p id="v23"><sup><small>23</small></sup>  ויבאו הנערים המרגלים ויציאו את־רחב ואת־אביה ואת־אמה ואת־אחיה ואת־כל־אשׁר־לה ואת כל־משׁפחותיה הוציאו ויניחום מחוץ למחנה ישׂראל׃ </p>
<p id="v24"><sup><small>24</small></sup>  והעיר שׂרפו באשׁ וכל־אשׁר־בה רק הכסף והזהב וכלי הנחשׁת והברזל נתנו אוצר בית־יהוה׃ </p>
<p id="v25"><sup><small>25</small></sup>  ואת־רחב הזונה ואת־בית אביה ואת־כל־אשׁר־לה החיה יהושׁע ותשׁב בקרב ישׂראל עד היום הזה כי החביאה את־המלאכים אשׁר־שׁלח יהושׁע לרגל את־יריחו׃ </p>
<p id="v26"><sup><small>26</small></sup>  וישׁבע יהושׁע בעת ההיא לאמר ארור האישׁ לפני יהוה אשׁר יקום ובנה את־העיר הזאת את־יריחו בבכרו ייסדנה ובצעירו יציב דלתיה׃ <sup id="cite3"><a href="#fn3">[3]</a></sup></p>
<p id="v27"><sup><small>27</small></sup>  ויהי יהוה את־יהושׁע ויהי שׁמעו בכל־הארץ׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 6:17-21 <i>אלוהים לא אמר "הרוג את כל האויבים"</i>: <a href="/he/The_Urantia_Book/159#p4_5">או 159:4.5</a>. </li>
  <li id="fn2"><a href="#cite2">↑</a> 6:20 <i>חומות יריחו</i>: <a href="/he/The_Urantia_Book/172#p1_3">או 172:1.3</a>. </li>
  <li id="fn3"><a href="#cite3">↑</a> 6:26 <i>קורבן אדם "יסוד"</i>: <a href="/he/The_Urantia_Book/89#p6_4">או 89:6.4</a>. </li>
</ol>
</div>
