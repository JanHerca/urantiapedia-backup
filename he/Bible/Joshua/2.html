<!--
title: יהושע - פֶּרֶק 2
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Joshua/1">יהושע - פֶּרֶק 1</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Joshua/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Joshua/3">יהושע - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁלח יהושׁע־בן־נון מן־השׁטים שׁנים־אנשׁים מרגלים חרשׁ לאמר לכו ראו את־הארץ ואת־יריחו וילכו ויבאו בית־אשׁה זונה ושׁמה רחב וישׁכבו־שׁמה׃ </p>
<p id="v2"><sup><small>2</small></sup>  ויאמר למלך יריחו לאמר הנה אנשׁים באו הנה הלילה מבני ישׂראל לחפר את־הארץ׃ </p>
<p id="v3"><sup><small>3</small></sup>  וישׁלח מלך יריחו אל־רחב לאמר הוציאי האנשׁים הבאים אליך אשׁר־באו לביתך כי לחפר את־כל־הארץ באו׃ </p>
<p id="v4"><sup><small>4</small></sup>  ותקח האשׁה את־שׁני האנשׁים ותצפנו ותאמר כן באו אלי האנשׁים ולא ידעתי מאין המה׃ </p>
<p id="v5"><sup><small>5</small></sup>  ויהי השׁער לסגור בחשׁך והאנשׁים יצאו לא ידעתי אנה הלכו האנשׁים רדפו מהר אחריהם כי תשׂיגום׃ </p>
<p id="v6"><sup><small>6</small></sup>  והיא העלתם הגגה ותטמנם בפשׁתי העץ הערכות לה על־הגג׃ </p>
<p id="v7"><sup><small>7</small></sup>  והאנשׁים רדפו אחריהם דרך הירדן על המעברות והשׁער סגרו אחרי כאשׁר יצאו הרדפים אחריהם׃ </p>
<p id="v8"><sup><small>8</small></sup>  והמה טרם ישׁכבון והיא עלתה עליהם על־הגג׃ </p>
<p id="v9"><sup><small>9</small></sup>  ותאמר אל־האנשׁים ידעתי כי־נתן יהוה לכם את־הארץ וכי־נפלה אימתכם עלינו וכי נמגו כל־ישׁבי הארץ מפניכם׃ </p>
<p id="v10"><sup><small>10</small></sup>  כי שׁמענו את אשׁר־הובישׁ יהוה את־מי ים־סוף מפניכם בצאתכם ממצרים ואשׁר עשׂיתם לשׁני מלכי האמרי אשׁר בעבר הירדן לסיחן ולעוג אשׁר החרמתם אותם׃ <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  ונשׁמע וימס לבבנו ולא־קמה עוד רוח באישׁ מפניכם כי יהוה אלהיכם הוא אלהים בשׁמים ממעל ועל־הארץ מתחת׃ <sup id="cite2"><a href="#fn2">[2]</a></sup></p>
<p id="v12"><sup><small>12</small></sup>  ועתה השׁבעו־נא לי ביהוה כי־עשׂיתי עמכם חסד ועשׂיתם גם־אתם עם־בית אבי חסד ונתתם לי אות אמת׃ </p>
<p id="v13"><sup><small>13</small></sup>  והחיתם את־אבי ואת־אמי ואת־אחי ואת־אחותי ואת כל־אשׁר להם והצלתם את־נפשׁתינו ממות׃ </p>
<p id="v14"><sup><small>14</small></sup>  ויאמרו לה האנשׁים נפשׁנו תחתיכם למות אם לא תגידו את־דברנו זה והיה בתת־יהוה לנו את־הארץ ועשׂינו עמך חסד ואמת׃ </p>
<p id="v15"><sup><small>15</small></sup>  ותורדם בחבל בעד החלון כי ביתה בקיר החומה ובחומה היא יושׁבת׃ </p>
<p id="v16"><sup><small>16</small></sup>  ותאמר להם ההרה לכו פן־יפגעו בכם הרדפים ונחבתם שׁמה שׁלשׁת ימים עד שׁוב הרדפים ואחר תלכו לדרככם׃ </p>
<p id="v17"><sup><small>17</small></sup>  ויאמרו אליה האנשׁים נקים אנחנו משׁבעתך הזה אשׁר השׁבעתנו׃ </p>
<p id="v18"><sup><small>18</small></sup>  הנה אנחנו באים בארץ את־תקות חוט השׁני הזה תקשׁרי בחלון אשׁר הורדתנו בו ואת־אביך ואת־אמך ואת־אחיך ואת כל־בית אביך תאספי אליך הביתה׃ </p>
<p id="v19"><sup><small>19</small></sup>  והיה כל אשׁר־יצא מדלתי ביתך החוצה דמו בראשׁו ואנחנו נקים וכל אשׁר יהיה אתך בבית דמו בראשׁנו אם־יד תהיה־בו׃ </p>
<p id="v20"><sup><small>20</small></sup>  ואם־תגידי את־דברנו זה והיינו נקים משׁבעתך אשׁר השׁבעתנו׃ </p>
<p id="v21"><sup><small>21</small></sup>  ותאמר כדבריכם כן־הוא ותשׁלחם וילכו ותקשׁר את־תקות השׁני בחלון׃ </p>
<p id="v22"><sup><small>22</small></sup>  וילכו ויבאו ההרה וישׁבו שׁם שׁלשׁת ימים עד־שׁבו הרדפים ויבקשׁו הרדפים בכל־הדרך ולא מצאו׃ </p>
<p id="v23"><sup><small>23</small></sup>  וישׁבו שׁני האנשׁים וירדו מההר ויעברו ויבאו אל־יהושׁע בן־נון ויספרו־לו את כל־המצאות אותם׃ </p>
<p id="v24"><sup><small>24</small></sup>  ויאמרו אל־יהושׁע כי־נתן יהוה בידנו את־כל־הארץ וגם־נמגו כל־ישׁבי הארץ מפנינו׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 2:10 <i>עברים "הורסים לגמרי"</i>: <a href="/he/The_Urantia_Book/69#p8_3">או 69:8.3</a>. </li>
  <li id="fn2"><a href="#cite2">↑</a> 2:11 <i>בגן עדן למעלה, הארץ למטה</i>: <a href="/he/The_Urantia_Book/3#p1_1">או 3:1.1</a>.  <i>אלוהים אחד בשמיים</i>: <a href="/he/The_Urantia_Book/79#p1_9">או 79:1.9</a>. </li>
</ol>
</div>
