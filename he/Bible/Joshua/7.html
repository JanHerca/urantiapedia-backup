<!--
title: יהושע - פֶּרֶק 7
description: 
published: true
date: 2022-10-6T10:37:18Z
tags: bible, bible—joshua
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Joshua/6">יהושע - פֶּרֶק 6</a></td>
        <td><a href="/he/Bible/Joshua/Index">אינדקס</a></td>
        <td><a href="/he/Bible/Joshua/8">יהושע - פֶּרֶק 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וימעלו בני־ישׂראל מעל בחרם ויקח עכן בן־כרמי בן־זבדי בן־זרח למטה יהודה מן־החרם ויחר־אף יהוה בבני ישׂראל׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  וישׁלח יהושׁע אנשׁים מיריחו העי אשׁר עם־בית און מקדם לבית־אל ויאמר אליהם לאמר עלו ורגלו את־הארץ ויעלו האנשׁים וירגלו את־העי׃ </p>
<p id="v3"><sup><small>3</small></sup>  וישׁבו אל־יהושׁע ויאמרו אליו אל־יעל כל־העם כאלפים אישׁ או כשׁלשׁת אלפים אישׁ יעלו ויכו את־העי אל־תיגע־שׁמה את־כל־העם כי מעט המה׃ </p>
<p id="v4"><sup><small>4</small></sup>  ויעלו מן־העם שׁמה כשׁלשׁת אלפים אישׁ וינסו לפני אנשׁי העי׃ </p>
<p id="v5"><sup><small>5</small></sup>  ויכו מהם אנשׁי העי כשׁלשׁים ושׁשׁה אישׁ וירדפום לפני השׁער עד־השׁברים ויכום במורד וימס לבב־העם ויהי למים׃ </p>
<p id="v6"><sup><small>6</small></sup>  ויקרע יהושׁע שׂמלתיו ויפל על־פניו ארצה לפני ארון יהוה עד־הערב הוא וזקני ישׂראל ויעלו עפר על־ראשׁם׃ </p>
<p id="v7"><sup><small>7</small></sup>  ויאמר יהושׁע אהה אדני יהוה למה העברת העביר את־העם הזה את־הירדן לתת אתנו ביד האמרי להאבידנו ולו הואלנו ונשׁב בעבר הירדן׃ </p>
<p id="v8"><sup><small>8</small></sup>  בי אדני מה אמר אחרי אשׁר הפך ישׂראל ערף לפני איביו׃ </p>
<p id="v9"><sup><small>9</small></sup>  וישׁמעו הכנעני וכל ישׁבי הארץ ונסבו עלינו והכריתו את־שׁמנו מן־הארץ ומה־תעשׂה לשׁמך הגדול׃ </p>
<p id="v10"><sup><small>10</small></sup>  ויאמר יהוה אל־יהושׁע קם לך למה זה אתה נפל על־פניך׃ </p>
<p id="v11"><sup><small>11</small></sup>  חטא ישׂראל וגם עברו את־בריתי אשׁר צויתי אותם וגם לקחו מן־החרם וגם גנבו וגם כחשׁו וגם שׂמו בכליהם׃ </p>
<p id="v12"><sup><small>12</small></sup>  ולא יכלו בני ישׂראל לקום לפני איביהם ערף יפנו לפני איביהם כי היו לחרם לא אוסיף להיות עמכם אם־לא תשׁמידו החרם מקרבכם׃ </p>
<p id="v13"><sup><small>13</small></sup>  קם קדשׁ את־העם ואמרת התקדשׁו למחר כי כה אמר יהוה אלהי ישׂראל חרם בקרבך ישׂראל לא תוכל לקום לפני איביך עד־הסירכם החרם מקרבכם׃ </p>
<p id="v14"><sup><small>14</small></sup>  ונקרבתם בבקר לשׁבטיכם והיה השׁבט אשׁר־ילכדנו יהוה יקרב למשׁפחות והמשׁפחה אשׁר־ילכדנה יהוה תקרב לבתים והבית אשׁר ילכדנו יהוה יקרב לגברים׃ </p>
<p id="v15"><sup><small>15</small></sup>  והיה הנלכד בחרם ישׂרף באשׁ אתו ואת־כל־אשׁר־לו כי עבר את־ברית יהוה וכי־עשׂה נבלה בישׂראל׃ </p>
<p id="v16"><sup><small>16</small></sup>  וישׁכם יהושׁע בבקר ויקרב את־ישׂראל לשׁבטיו וילכד שׁבט יהודה׃ </p>
<p id="v17"><sup><small>17</small></sup>  ויקרב את־משׁפחת יהודה וילכד את משׁפחת הזרחי ויקרב את־משׁפחת הזרחי לגברים וילכד זבדי׃ </p>
<p id="v18"><sup><small>18</small></sup>  ויקרב את־ביתו לגברים וילכד עכן בן־כרמי בן־זבדי בן־זרח למטה יהודה׃ </p>
<p id="v19"><sup><small>19</small></sup>  ויאמר יהושׁע אל־עכן בני שׂים־נא כבוד ליהוה אלהי ישׂראל ותן־לו תודה והגד־נא לי מה עשׂית אל־תכחד ממני׃ </p>
<p id="v20"><sup><small>20</small></sup>  ויען עכן את־יהושׁע ויאמר אמנה אנכי חטאתי ליהוה אלהי ישׂראל וכזאת וכזאת עשׂיתי׃ </p>
<p id="v21"><sup><small>21</small></sup>  ואראה בשׁלל אדרת שׁנער אחת טובה ומאתים שׁקלים כסף ולשׁון זהב אחד חמשׁים שׁקלים משׁקלו ואחמדם ואקחם והנם טמונים בארץ בתוך האהלי והכסף תחתיה׃ </p>
<p id="v22"><sup><small>22</small></sup>  וישׁלח יהושׁע מלאכים וירצו האהלה והנה טמונה באהלו והכסף תחתיה׃ </p>
<p id="v23"><sup><small>23</small></sup>  ויקחום מתוך האהל ויבאום אל־יהושׁע ואל כל־בני ישׂראל ויצקם לפני יהוה׃ </p>
<p id="v24"><sup><small>24</small></sup>  ויקח יהושׁע את־עכן בן־זרח ואת־הכסף ואת־האדרת ואת־לשׁון הזהב ואת־בניו ואת־בנתיו ואת־שׁורו ואת־חמרו ואת־צאנו ואת־אהלו ואת־כל־אשׁר־לו וכל־ישׂראל עמו ויעלו אתם עמק עכור׃ </p>
<p id="v25"><sup><small>25</small></sup>  ויאמר יהושׁע מה עכרתנו יעכרך יהוה ביום הזה וירגמו אתו כל־ישׂראל אבן וישׂרפו אתם באשׁ ויסקלו אתם באבנים׃ </p>
<p id="v26"><sup><small>26</small></sup>  ויקימו עליו גל־אבנים גדול עד היום הזה וישׁב יהוה מחרון אפו על־כן קרא שׁם המקום ההוא עמק עכור עד היום הזה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Joshua/6">יהושע - פֶּרֶק 6</a></td>
        <td><a href="/he/Bible/Joshua/Index">אינדקס</a></td>
        <td><a href="/he/Bible/Joshua/8">יהושע - פֶּרֶק 8</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 7:1 <i>אלוהים אמר לכעוס</i>: <a href="/he/The_Urantia_Book/4#p3_2">או 4:3.2</a>. </li>
</ol>
</div>
