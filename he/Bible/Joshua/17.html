<!--
title: יהושע - פֶּרֶק 17
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Joshua/16">יהושע - פֶּרֶק 16</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Joshua/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Joshua/18">יהושע - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי הגורל למטה מנשׁה כי־הוא בכור יוסף למכיר בכור מנשׁה אבי הגלעד כי הוא היה אישׁ מלחמה ויהי־לו הגלעד והבשׁן׃ </p>
<p id="v2"><sup><small>2</small></sup>  ויהי לבני מנשׁה הנותרים למשׁפחתם לבני אביעזר ולבני־חלק ולבני אשׂריאל ולבני־שׁכם ולבני־חפר ולבני שׁמידע אלה בני מנשׁה בן־יוסף הזכרים למשׁפחתם׃ </p>
<p id="v3"><sup><small>3</small></sup>  ולצלפחד בן־חפר בן־גלעד בן־מכיר בן־מנשׁה לא־היו לו בנים כי אם־בנות ואלה שׁמות בנתיו מחלה ונעה חגלה מלכה ותרצה׃ </p>
<p id="v4"><sup><small>4</small></sup>  ותקרבנה לפני אלעזר הכהן ולפני יהושׁע בן־נון ולפני הנשׂיאים לאמר יהוה צוה את־משׁה לתת־לנו נחלה בתוך אחינו ויתן להם אל־פי יהוה נחלה בתוך אחי אביהן׃ </p>
<p id="v5"><sup><small>5</small></sup>  ויפלו חבלי־מנשׁה עשׂרה לבד מארץ הגלעד והבשׁן אשׁר מעבר לירדן׃ </p>
<p id="v6"><sup><small>6</small></sup>  כי בנות מנשׁה נחלו נחלה בתוך בניו וארץ הגלעד היתה לבני־מנשׁה הנותרים׃ </p>
<p id="v7"><sup><small>7</small></sup>  ויהי גבול־מנשׁה מאשׁר המכמתת אשׁר על־פני שׁכם והלך הגבול אל־הימין אל־ישׁבי עין תפוח׃ </p>
<p id="v8"><sup><small>8</small></sup>  למנשׁה היתה ארץ תפוח ותפוח אל־גבול מנשׁה לבני אפרים׃ </p>
<p id="v9"><sup><small>9</small></sup>  וירד הגבול נחל קנה נגבה לנחל ערים האלה לאפרים בתוך ערי מנשׁה וגבול מנשׁה מצפון לנחל ויהי תצאתיו הימה׃ </p>
<p id="v10"><sup><small>10</small></sup>  נגבה לאפרים וצפונה למנשׁה ויהי הים גבולו ובאשׁר יפגעון מצפון ובישׂשכר ממזרח׃ </p>
<p id="v11"><sup><small>11</small></sup>  ויהי למנשׁה בישׂשכר ובאשׁר בית־שׁאן ובנותיה ויבלעם ובנותיה ואת־ישׁבי דאר ובנותיה וישׁבי עין־דר ובנתיה וישׁבי תענך ובנתיה וישׁבי מגדו ובנותיה שׁלשׁת הנפת׃ </p>
<p id="v12"><sup><small>12</small></sup>  ולא יכלו בני מנשׁה להורישׁ את־הערים האלה ויואל הכנעני לשׁבת בארץ הזאת׃ </p>
<p id="v13"><sup><small>13</small></sup>  ויהי כי חזקו בני ישׂראל ויתנו את־הכנעני למס והורשׁ לא הורישׁו׃ </p>
<p id="v14"><sup><small>14</small></sup>  וידברו בני יוסף את־יהושׁע לאמר מדוע נתתה לי נחלה גורל אחד וחבל אחד ואני עם־רב עד אשׁר־עד־כה ברכני יהוה׃ </p>
<p id="v15"><sup><small>15</small></sup>  ויאמר אליהם יהושׁע אם־עם־רב אתה עלה לך היערה ובראת לך שׁם בארץ הפרזי והרפאים כי־אץ לך הר־אפרים׃ </p>
<p id="v16"><sup><small>16</small></sup>  ויאמרו בני יוסף לא־ימצא לנו ההר ורכב ברזל בכל־הכנעני הישׁב בארץ־העמק לאשׁר בבית־שׁאן ובנותיה ולאשׁר בעמק יזרעאל׃ </p>
<p id="v17"><sup><small>17</small></sup>  ויאמר יהושׁע אל־בית יוסף לאפרים ולמנשׁה לאמר עם־רב אתה וכח גדול לך לא־יהיה לך גורל אחד׃ </p>
<p id="v18"><sup><small>18</small></sup>  כי הר יהיה־לך כי־יער הוא ובראתו והיה לך תצאתיו כי־תורישׁ את־הכנעני כי רכב ברזל לו כי חזק הוא׃ <sup id="cite1"><a href="#fn1">[1]</a></sup></p>
<h2>הפניות</h2>
<div>
<ol>
  <li id="fn1"><a href="#cite1">↑</a> 17:18 <i>כנענים מעולם לא השמידו</i>: <a href="/he/The_Urantia_Book/97#p9_1">או 97:9.1</a>. </li>
</ol>
</div>
