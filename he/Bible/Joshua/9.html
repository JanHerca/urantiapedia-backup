<!--
title: יהושע - פֶּרֶק 9
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Joshua/8">יהושע - פֶּרֶק 8</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Joshua/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Joshua/10">יהושע - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי כשׁמע כל־המלכים אשׁר בעבר הירדן בהר ובשׁפלה ובכל חוף הים הגדול אל־מול הלבנון החתי והאמרי הכנעני הפרזי החוי והיבוסי׃ </p>
<p id="v2"><sup><small>2</small></sup>  ויתקבצו יחדו להלחם עם־יהושׁע ועם־ישׂראל פה אחד׃ </p>
<p id="v3"><sup><small>3</small></sup>  וישׁבי גבעון שׁמעו את אשׁר עשׂה יהושׁע ליריחו ולעי׃ </p>
<p id="v4"><sup><small>4</small></sup>  ויעשׂו גם־המה בערמה וילכו ויצטירו ויקחו שׂקים בלים לחמוריהם ונאדות יין בלים ומבקעים ומצררים׃ </p>
<p id="v5"><sup><small>5</small></sup>  ונעלות בלות ומטלאות ברגליהם ושׂלמות בלות עליהם וכל לחם צידם יבשׁ היה נקדים׃ </p>
<p id="v6"><sup><small>6</small></sup>  וילכו אל־יהושׁע אל־המחנה הגלגל ויאמרו אליו ואל־אישׁ ישׂראל מארץ רחוקה באנו ועתה כרתו־לנו ברית׃ </p>
<p id="v7"><sup><small>7</small></sup>  ויאמרו אישׁ־ישׂראל אל־החוי אולי בקרבי אתה יושׁב ואיך אכרות־לך ברית׃ </p>
<p id="v8"><sup><small>8</small></sup>  ויאמרו אל־יהושׁע עבדיך אנחנו ויאמר אלהם יהושׁע מי אתם ומאין תבאו׃ </p>
<p id="v9"><sup><small>9</small></sup>  ויאמרו אליו מארץ רחוקה מאד באו עבדיך לשׁם יהוה אלהיך כי־שׁמענו שׁמעו ואת כל־אשׁר עשׂה במצרים׃ </p>
<p id="v10"><sup><small>10</small></sup>  ואת כל־אשׁר עשׂה לשׁני מלכי האמרי אשׁר בעבר הירדן לסיחון מלך חשׁבון ולעוג מלך־הבשׁן אשׁר בעשׁתרות׃ </p>
<p id="v11"><sup><small>11</small></sup>  ויאמרו אלינו זקינינו וכל־ישׁבי ארצנו לאמר קחו בידכם צידה לדרך ולכו לקראתם ואמרתם אליהם עבדיכם אנחנו ועתה כרתו־לנו ברית׃ </p>
<p id="v12"><sup><small>12</small></sup>  זה לחמנו חם הצטידנו אתו מבתינו ביום צאתנו ללכת אליכם ועתה הנה יבשׁ והיה נקדים׃ </p>
<p id="v13"><sup><small>13</small></sup>  ואלה נאדות היין אשׁר מלאנו חדשׁים והנה התבקעו ואלה שׂלמותינו ונעלינו בלו מרב הדרך מאד׃ </p>
<p id="v14"><sup><small>14</small></sup>  ויקחו האנשׁים מצידם ואת־פי יהוה לא שׁאלו׃ </p>
<p id="v15"><sup><small>15</small></sup>  ויעשׂ להם יהושׁע שׁלום ויכרת להם ברית לחיותם וישׁבעו להם נשׂיאי העדה׃ </p>
<p id="v16"><sup><small>16</small></sup>  ויהי מקצה שׁלשׁת ימים אחרי אשׁר־כרתו להם ברית וישׁמעו כי־קרבים הם אליו ובקרבו הם ישׁבים׃ </p>
<p id="v17"><sup><small>17</small></sup>  ויסעו בני־ישׂראל ויבאו אל־עריהם ביום השׁלישׁי ועריהם גבעון והכפירה ובארות וקרית יערים׃ </p>
<p id="v18"><sup><small>18</small></sup>  ולא הכום בני ישׂראל כי־נשׁבעו להם נשׂיאי העדה ביהוה אלהי ישׂראל וילנו כל־העדה על־הנשׂיאים׃ </p>
<p id="v19"><sup><small>19</small></sup>  ויאמרו כל־הנשׂיאים אל־כל־העדה אנחנו נשׁבענו להם ביהוה אלהי ישׂראל ועתה לא נוכל לנגע בהם׃ </p>
<p id="v20"><sup><small>20</small></sup>  זאת נעשׂה להם והחיה אותם ולא־יהיה עלינו קצף על־השׁבועה אשׁר־נשׁבענו להם׃ </p>
<p id="v21"><sup><small>21</small></sup>  ויאמרו אליהם הנשׂיאים יחיו ויהיו חטבי עצים ושׁאבי־מים לכל־העדה כאשׁר דברו להם הנשׂיאים׃ </p>
<p id="v22"><sup><small>22</small></sup>  ויקרא להם יהושׁע וידבר אליהם לאמר למה רמיתם אתנו לאמר רחוקים אנחנו מכם מאד ואתם בקרבנו ישׁבים׃ </p>
<p id="v23"><sup><small>23</small></sup>  ועתה ארורים אתם ולא־יכרת מכם עבד וחטבי עצים ושׁאבי־מים לבית אלהי׃ </p>
<p id="v24"><sup><small>24</small></sup>  ויענו את־יהושׁע ויאמרו כי הגד הגד לעבדיך את אשׁר צוה יהוה אלהיך את־משׁה עבדו לתת לכם את־כל־הארץ ולהשׁמיד את־כל־ישׁבי הארץ מפניכם ונירא מאד לנפשׁתינו מפניכם ונעשׂה את־הדבר הזה׃ </p>
<p id="v25"><sup><small>25</small></sup>  ועתה הננו בידך כטוב וכישׁר בעיניך לעשׂות לנו עשׂה׃ </p>
<p id="v26"><sup><small>26</small></sup>  ויעשׂ להם כן ויצל אותם מיד בני־ישׂראל ולא הרגום׃ </p>
<p id="v27"><sup><small>27</small></sup>  ויתנם יהושׁע ביום ההוא חטבי עצים ושׁאבי מים לעדה ולמזבח יהוה עד־היום הזה אל־המקום אשׁר יבחר׃ </p>
