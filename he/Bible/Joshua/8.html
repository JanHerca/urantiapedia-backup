<!--
title: יהושע - פֶּרֶק 8
description: 
published: true
date: 2022-10-6T10:37:18Z
tags: bible, bible—joshua
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Joshua/7">יהושע - פֶּרֶק 7</a></td>
        <td><a href="/he/Bible/Joshua/Index">אינדקס</a></td>
        <td><a href="/he/Bible/Joshua/9">יהושע - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה אל־יהושׁע אל־תירא ואל־תחת קח עמך את כל־עם המלחמה וקום עלה העי ראה נתתי בידך את־מלך העי ואת־עמו ואת־עירו ואת־ארצו׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ועשׂית לעי ולמלכה כאשׁר עשׂית ליריחו ולמלכה רק־שׁללה ובהמתה תבזו לכם שׂים־לך ארב לעיר מאחריה׃ </p>
<p id="v3"><sup><small>3</small></sup>  ויקם יהושׁע וכל־עם המלחמה לעלות העי ויבחר יהושׁע שׁלשׁים אלף אישׁ גבורי החיל וישׁלחם לילה׃ </p>
<p id="v4"><sup><small>4</small></sup>  ויצו אתם לאמר ראו אתם ארבים לעיר מאחרי העיר אל־תרחיקו מן־העיר מאד והייתם כלכם נכנים׃ </p>
<p id="v5"><sup><small>5</small></sup>  ואני וכל־העם אשׁר אתי נקרב אל־העיר והיה כי־יצאו לקראתנו כאשׁר בראשׁנה ונסנו לפניהם׃ </p>
<p id="v6"><sup><small>6</small></sup>  ויצאו אחרינו עד התיקנו אותם מן־העיר כי יאמרו נסים לפנינו כאשׁר בראשׁנה ונסנו לפניהם׃ </p>
<p id="v7"><sup><small>7</small></sup>  ואתם תקמו מהאורב והורשׁתם את־העיר ונתנה יהוה אלהיכם בידכם׃ </p>
<p id="v8"><sup><small>8</small></sup>  והיה כתפשׂכם את־העיר תציתו את־העיר באשׁ כדבר יהוה תעשׂו ראו צויתי אתכם׃ </p>
<p id="v9"><sup><small>9</small></sup>  וישׁלחם יהושׁע וילכו אל־המארב וישׁבו בין בית־אל ובין העי מים לעי וילן יהושׁע בלילה ההוא בתוך העם׃ </p>
<p id="v10"><sup><small>10</small></sup>  וישׁכם יהושׁע בבקר ויפקד את־העם ויעל הוא וזקני ישׂראל לפני העם העי׃ </p>
<p id="v11"><sup><small>11</small></sup>  וכל־העם המלחמה אשׁר אתו עלו ויגשׁו ויבאו נגד העיר ויחנו מצפון לעי והגי בינו ובין־העי׃ </p>
<p id="v12"><sup><small>12</small></sup>  ויקח כחמשׁת אלפים אישׁ וישׂם אותם ארב בין בית־אל ובין העי מים לעיר׃ </p>
<p id="v13"><sup><small>13</small></sup>  וישׂימו העם את־כל־המחנה אשׁר מצפון לעיר ואת־עקבו מים לעיר וילך יהושׁע בלילה ההוא בתוך העמק׃ </p>
<p id="v14"><sup><small>14</small></sup>  ויהי כראות מלך־העי וימהרו וישׁכימו ויצאו אנשׁי־העיר לקראת־ישׂראל למלחמה הוא וכל־עמו למועד לפני הערבה והוא לא ידע כי־ארב לו מאחרי העיר׃ </p>
<p id="v15"><sup><small>15</small></sup>  וינגעו יהושׁע וכל־ישׂראל לפניהם וינסו דרך המדבר׃ </p>
<p id="v16"><sup><small>16</small></sup>  ויזעקו כל־העם אשׁר בעיר לרדף אחריהם וירדפו אחרי יהושׁע וינתקו מן־העיר׃ </p>
<p id="v17"><sup><small>17</small></sup>  ולא־נשׁאר אישׁ בעי ובית אל אשׁר לא־יצאו אחרי ישׂראל ויעזבו את־העיר פתוחה וירדפו אחרי ישׂראל׃ </p>
<p id="v18"><sup><small>18</small></sup>  ויאמר יהוה אל־יהושׁע נטה בכידון אשׁר־בידך אל־העי כי בידך אתננה ויט יהושׁע בכידון אשׁר־בידו אל־העיר׃ </p>
<p id="v19"><sup><small>19</small></sup>  והאורב קם מהרה ממקומו וירוצו כנטות ידו ויבאו העיר וילכדוה וימהרו ויציתו את־העיר באשׁ׃ </p>
<p id="v20"><sup><small>20</small></sup>  ויפנו אנשׁי העי אחריהם ויראו והנה עלה עשׁן העיר השׁמימה ולא־היה בהם ידים לנוס הנה והנה והעם הנס המדבר נהפך אל־הרודף׃ </p>
<p id="v21"><sup><small>21</small></sup>  ויהושׁע וכל־ישׂראל ראו כי־לכד הארב את־העיר וכי עלה עשׁן העיר וישׁבו ויכו את־אנשׁי העי׃ </p>
<p id="v22"><sup><small>22</small></sup>  ואלה יצאו מן־העיר לקראתם ויהיו לישׂראל בתוך אלה מזה ואלה מזה ויכו אותם עד־בלתי השׁאיר־לו שׂריד ופליט׃ </p>
<p id="v23"><sup><small>23</small></sup>  ואת־מלך העי תפשׂו חי ויקרבו אתו אל־יהושׁע׃ </p>
<p id="v24"><sup><small>24</small></sup>  ויהי ככלות ישׂראל להרג את־כל־ישׁבי העי בשׂדה במדבר אשׁר רדפום בו ויפלו כלם לפי־חרב עד־תמם וישׁבו כל־ישׂראל העי ויכו אתה לפי־חרב׃ </p>
<p id="v25"><sup><small>25</small></sup>  ויהי כל־הנפלים ביום ההוא מאישׁ ועד־אשׁה שׁנים עשׂר אלף כל אנשׁי העי׃ </p>
<p id="v26"><sup><small>26</small></sup>  ויהושׁע לא־השׁיב ידו אשׁר נטה בכידון עד אשׁר החרים את כל־ישׁבי העי׃ </p>
<p id="v27"><sup><small>27</small></sup>  רק הבהמה ושׁלל העיר ההיא בזזו להם ישׂראל כדבר יהוה אשׁר צוה את־יהושׁע׃ </p>
<p id="v28"><sup><small>28</small></sup>  וישׂרף יהושׁע את־העי וישׂימה תל־עולם שׁממה עד היום הזה׃ </p>
<p id="v29"><sup><small>29</small></sup>  ואת־מלך העי תלה על־העץ עד־עת הערב וכבוא השׁמשׁ צוה יהושׁע וירידו את־נבלתו מן־העץ וישׁליכו אותה אל־פתח שׁער העיר ויקימו עליו גל־אבנים גדול עד היום הזה׃ </p>
<p id="v30"><sup><small>30</small></sup>  אז יבנה יהושׁע מזבח ליהוה אלהי ישׂראל בהר עיבל׃ </p>
<p id="v31"><sup><small>31</small></sup>  כאשׁר צוה משׁה עבד־יהוה את־בני ישׂראל ככתוב בספר תורת משׁה מזבח אבנים שׁלמות אשׁר לא־הניף עליהן ברזל ויעלו עליו עלות ליהוה ויזבחו שׁלמים׃ </p>
<p id="v32"><sup><small>32</small></sup>  ויכתב־שׁם על־האבנים את משׁנה תורת משׁה אשׁר כתב לפני בני ישׂראל׃ </p>
<p id="v33"><sup><small>33</small></sup>  וכל־ישׂראל וזקניו ושׁטרים ושׁפטיו עמדים מזה ומזה לארון נגד הכהנים הלוים נשׂאי ארון ברית־יהוה כגר כאזרח חציו אל־מול הר־גרזים והחציו אל־מול הר־עיבל כאשׁר צוה משׁה עבד־יהוה לברך את־העם ישׂראל בראשׁנה׃ </p>
<p id="v34"><sup><small>34</small></sup>  ואחרי־כן קרא את־כל־דברי התורה הברכה והקללה ככל־הכתוב בספר התורה׃ </p>
<p id="v35"><sup><small>35</small></sup>  לא־היה דבר מכל אשׁר־צוה משׁה אשׁר לא־קרא יהושׁע נגד כל־קהל ישׂראל והנשׁים והטף והגר ההלך בקרבם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Joshua/7">יהושע - פֶּרֶק 7</a></td>
        <td><a href="/he/Bible/Joshua/Index">אינדקס</a></td>
        <td><a href="/he/Bible/Joshua/9">יהושע - פֶּרֶק 9</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 8:1-29 <i>מארב איי</i>: <a href="/he/The_Urantia_Book/69#p8_3">או 69:8.3</a>. </li>
</ol>
</div>
