<!--
title: נחמיה - פֶּרֶק 5
description: 
published: true
date: 2023-11-8T20:31:8Z
tags: bible, bible—nehemiah
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Nehemiah/4">
          <span class="mdi mdi-arrow-left-drop-circle"></span><span class="pl-2">נחמיה - פֶּרֶק 4</span>
        </a>
        </td>
        <td>
        <a href="/he/Bible/Nehemiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Nehemiah/6">
          <span class="pr-2">נחמיה - פֶּרֶק 6</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ותהי צעקת העם ונשׁיהם גדולה אל־אחיהם היהודים׃ </p>
<p id="v2"><sup><small>2</small></sup>  וישׁ אשׁר אמרים בנינו ובנתינו אנחנו רבים ונקחה דגן ונאכלה ונחיה׃ </p>
<p id="v3"><sup><small>3</small></sup>  וישׁ אשׁר אמרים שׂדתינו וכרמינו ובתינו אנחנו ערבים ונקחה דגן ברעב׃ </p>
<p id="v4"><sup><small>4</small></sup>  וישׁ אשׁר אמרים לוינו כסף למדת המלך שׂדתינו וכרמינו׃ </p>
<p id="v5"><sup><small>5</small></sup>  ועתה כבשׂר אחינו בשׂרנו כבניהם בנינו והנה אנחנו כבשׁים את־בנינו ואת־בנתינו לעבדים וישׁ מבנתינו נכבשׁות ואין לאל ידנו ושׂדתינו וכרמינו לאחרים׃ </p>
<p id="v6"><sup><small>6</small></sup>  ויחר לי מאד כאשׁר שׁמעתי את־זעקתם ואת הדברים האלה׃ </p>
<p id="v7"><sup><small>7</small></sup>  וימלך לבי עלי ואריבה את־החרים ואת־הסגנים ואמרה להם משׁא אישׁ־באחיו אתם נשׁאים ואתן עליהם קהלה גדולה׃ </p>
<p id="v8"><sup><small>8</small></sup>  ואמרה להם אנחנו קנינו את־אחינו היהודים הנמכרים לגוים כדי בנו וגם־אתם תמכרו את־אחיכם ונמכרו־לנו ויחרישׁו ולא מצאו דבר׃ </p>
<p id="v9"><sup><small>9</small></sup>  ויאמר לא־טוב הדבר אשׁר־אתם עשׂים הלוא ביראת אלהינו תלכו מחרפת הגוים אויבינו׃ </p>
<p id="v10"><sup><small>10</small></sup>  וגם־אני אחי ונערי נשׁים בהם כסף ודגן נעזבה־נא את־המשׁא הזה׃ </p>
<p id="v11"><sup><small>11</small></sup>  השׁיבו נא להם כהיום שׂדתיהם כרמיהם זיתיהם ובתיהם ומאת הכסף והדגן התירושׁ והיצהר אשׁר אתם נשׁים בהם׃ </p>
<p id="v12"><sup><small>12</small></sup>  ויאמרו נשׁיב ומהם לא נבקשׁ כן נעשׂה כאשׁר אתה אומר ואקרא את־הכהנים ואשׁביעם לעשׂות כדבר הזה׃ </p>
<p id="v13"><sup><small>13</small></sup>  גם־חצני נערתי ואמרה ככה ינער האלהים את־כל־האישׁ אשׁר לא־יקים את־הדבר הזה מביתו ומיגיעו וככה יהיה נעור ורק ויאמרו כל־הקהל אמן ויהללו את־יהוה ויעשׂ העם כדבר הזה׃ </p>
<p id="v14"><sup><small>14</small></sup>  גם מיום אשׁר־צוה אתי להיות פחם בארץ יהודה משׁנת עשׂרים ועד שׁנת שׁלשׁים ושׁתים לארתחשׁסתא המלך שׁנים שׁתים עשׂרה אני ואחי לחם הפחה לא אכלתי׃ </p>
<p id="v15"><sup><small>15</small></sup>  והפחות הראשׁנים אשׁר־לפני הכבידו על־העם ויקחו מהם בלחם ויין אחר כסף־שׁקלים ארבעים גם נעריהם שׁלטו על־העם ואני לא־עשׂיתי כן מפני יראת אלהים׃ </p>
<p id="v16"><sup><small>16</small></sup>  וגם במלאכת החומה הזאת החזקתי ושׂדה לא קנינו וכל־נערי קבוצים שׁם על־המלאכה׃ </p>
<p id="v17"><sup><small>17</small></sup>  והיהודים והסגנים מאה וחמשׁים אישׁ והבאים אלינו מן־הגוים אשׁר־סביבתינו על־שׁלחני׃ </p>
<p id="v18"><sup><small>18</small></sup>  ואשׁר היה נעשׂה ליום אחד שׁור אחד צאן שׁשׁ־בררות וצפרים נעשׂו־לי ובין עשׂרת ימים בכל־יין להרבה ועם־זה לחם הפחה לא בקשׁתי כי־כבדה העבדה על־העם הזה׃ </p>
<p id="v19"><sup><small>19</small></sup>  זכרה־לי אלהי לטובה כל אשׁר־עשׂיתי על־העם הזה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Nehemiah/4">
          <span class="mdi mdi-arrow-left-drop-circle"></span><span class="pl-2">נחמיה - פֶּרֶק 4</span>
        </a>
        </td>
        <td>
        <a href="/he/Bible/Nehemiah/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Nehemiah/6">
          <span class="pr-2">נחמיה - פֶּרֶק 6</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
