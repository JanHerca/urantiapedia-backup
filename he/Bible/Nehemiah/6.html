<!--
title: נחמיה - פֶּרֶק 6
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Nehemiah/5">נחמיה - פֶּרֶק 5</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Nehemiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Nehemiah/7">נחמיה - פֶּרֶק 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי כאשׁר נשׁמע לסנבלט וטוביה ולגשׁם הערבי וליתר איבינו כי בניתי את־החומה ולא־נותר בה פרץ גם עד־העת ההיא דלתות לא־העמדתי בשׁערים׃ </p>
<p id="v2"><sup><small>2</small></sup>  וישׁלח סנבלט וגשׁם אלי לאמר לכה ונועדה יחדו בכפירים בבקעת אונו והמה חשׁבים לעשׂות לי רעה׃ </p>
<p id="v3"><sup><small>3</small></sup>  ואשׁלחה עליהם מלאכים לאמר מלאכה גדולה אני עשׂה ולא אוכל לרדת למה תשׁבת המלאכה כאשׁר ארפה וירדתי אליכם׃ </p>
<p id="v4"><sup><small>4</small></sup>  וישׁלחו אלי כדבר הזה ארבע פעמים ואשׁיב אותם כדבר הזה׃ </p>
<p id="v5"><sup><small>5</small></sup>  וישׁלח אלי סנבלט כדבר הזה פעם חמישׁית את־נערו ואגרת פתוחה בידו׃ </p>
<p id="v6"><sup><small>6</small></sup>  כתוב בה בגוים נשׁמע וגשׁמו אמר אתה והיהודים חשׁבים למרוד על־כן אתה בונה החומה ואתה הוה להם למלך כדברים האלה׃ </p>
<p id="v7"><sup><small>7</small></sup>  וגם־נביאים העמדת לקרא עליך בירושׁלם לאמר מלך ביהודה ועתה ישׁמע למלך כדברים האלה ועתה לכה ונועצה יחדו׃ </p>
<p id="v8"><sup><small>8</small></sup>  ואשׁלחה אליו לאמר לא נהיה כדברים האלה אשׁר אתה אומר כי מלבך אתה בודאם׃ </p>
<p id="v9"><sup><small>9</small></sup>  כי כלם מיראים אותנו לאמר ירפו ידיהם מן־המלאכה ולא תעשׂה ועתה חזק את־ידי׃ </p>
<p id="v10"><sup><small>10</small></sup>  ואני־באתי בית שׁמעיה בן־דליה בן־מהיטבאל והוא עצור ויאמר נועד אל־בית האלהים אל־תוך ההיכל ונסגרה דלתות ההיכל כי באים להרגך ולילה באים להרגך׃ </p>
<p id="v11"><sup><small>11</small></sup>  ואמרה האישׁ כמוני יברח ומי כמוני אשׁר־יבוא אל־ההיכל וחי לא אבוא׃ </p>
<p id="v12"><sup><small>12</small></sup>  ואכירה והנה לא־אלהים שׁלחו כי הנבואה דבר עלי וטוביה וסנבלט שׂכרו׃ </p>
<p id="v13"><sup><small>13</small></sup>  למען שׂכור הוא למען־אירא ואעשׂה־כן וחטאתי והיה להם לשׁם רע למען יחרפוני׃ </p>
<p id="v14"><sup><small>14</small></sup>  זכרה אלהי לטוביה ולסנבלט כמעשׂיו אלה וגם לנועדיה הנביאה וליתר הנביאים אשׁר היו מיראים אותי׃ </p>
<p id="v15"><sup><small>15</small></sup>  ותשׁלם החומה בעשׂרים וחמשׁה לאלול לחמשׁים ושׁנים יום׃ </p>
<p id="v16"><sup><small>16</small></sup>  ויהי כאשׁר שׁמעו כל־אויבינו ויראו כל־הגוים אשׁר סביבתינו ויפלו מאד בעיניהם וידעו כי מאת אלהינו נעשׂתה המלאכה הזאת׃ </p>
<p id="v17"><sup><small>17</small></sup>  גם בימים ההם מרבים חרי יהודה אגרתיהם הולכות על־טוביה ואשׁר לטוביה באות אליהם׃ </p>
<p id="v18"><sup><small>18</small></sup>  כי־רבים ביהודה בעלי שׁבועה לו כי־חתן הוא לשׁכניה בן־ארח ויהוחנן בנו לקח את־בת־משׁלם בן ברכיה׃ </p>
<p id="v19"><sup><small>19</small></sup>  גם טובתיו היו אמרים לפני ודברי היו מוציאים לו אגרות שׁלח טוביה ליראני׃ </p>
