<!--
title: נחמיה - פֶּרֶק 13
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Nehemiah/12">נחמיה - פֶּרֶק 12</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Nehemiah/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"> </td>
      </tr>
    </tbody>
  </table>
</figure>
<p id="v1"><sup><small>1</small></sup>  ביום ההוא נקרא בספר משׁה באזני העם ונמצא כתוב בו אשׁר לא־יבוא עמני ומאבי בקהל האלהים עד־עולם׃ </p>
<p id="v2"><sup><small>2</small></sup>  כי לא קדמו את־בני ישׂראל בלחם ובמים וישׂכר עליו את־בלעם לקללו ויהפך אלהינו הקללה לברכה׃ </p>
<p id="v3"><sup><small>3</small></sup>  ויהי כשׁמעם את־התורה ויבדילו כל־ערב מישׂראל׃ </p>
<p id="v4"><sup><small>4</small></sup>  ולפני מזה אלישׁיב הכהן נתון בלשׁכת בית־אלהינו קרוב לטוביה׃ </p>
<p id="v5"><sup><small>5</small></sup>  ויעשׂ לו לשׁכה גדולה ושׁם היו לפנים נתנים את־המנחה הלבונה והכלים ומעשׂר הדגן התירושׁ והיצהר מצות הלוים והמשׁררים והשׁערים ותרומת הכהנים׃ </p>
<p id="v6"><sup><small>6</small></sup>  ובכל־זה לא הייתי בירושׁלם כי בשׁנת שׁלשׁים ושׁתים לארתחשׁסתא מלך־בבל באתי אל־המלך ולקץ ימים נשׁאלתי מן־המלך׃ </p>
<p id="v7"><sup><small>7</small></sup>  ואבוא לירושׁלם ואבינה ברעה אשׁר עשׂה אלישׁיב לטוביה לעשׂות לו נשׁכה בחצרי בית האלהים׃ </p>
<p id="v8"><sup><small>8</small></sup>  וירע לי מאד ואשׁליכה את־כל־כלי בית־טוביה החוץ מן־הלשׁכה׃ </p>
<p id="v9"><sup><small>9</small></sup>  ואמרה ויטהרו הלשׁכות ואשׁיבה שׁם כלי בית האלהים את־המנחה והלבונה׃ </p>
<p id="v10"><sup><small>10</small></sup>  ואדעה כי־מניות הלוים לא נתנה ויברחו אישׁ־לשׂדהו הלוים והמשׁררים עשׂי המלאכה׃ </p>
<p id="v11"><sup><small>11</small></sup>  ואריבה את־הסגנים ואמרה מדוע נעזב בית־האלהים ואקבצם ואעמדם על־עמדם׃ </p>
<p id="v12"><sup><small>12</small></sup>  וכל־יהודה הביאו מעשׂר הדגן והתירושׁ והיצהר לאוצרות׃ </p>
<p id="v13"><sup><small>13</small></sup>  ואוצרה על־אוצרות שׁלמיה הכהן וצדוק הסופר ופדיה מן־הלוים ועל־ידם חנן בן־זכור בן־מתניה כי נאמנים נחשׁבו ועליהם לחלק לאחיהם׃ </p>
<p id="v14"><sup><small>14</small></sup>  זכרה־לי אלהי על־זאת ואל־תמח חסדי אשׁר עשׂיתי בבית אלהי ובמשׁמריו׃ </p>
<p id="v15"><sup><small>15</small></sup>  בימים ההמה ראיתי ביהודה דרכים־גתות בשׁבת ומביאים הערמות ועמסים על־החמרים ואף־יין ענבים ותאנים וכל־משׂא ומביאים ירושׁלם ביום השׁבת ואעיד ביום מכרם ציד׃ </p>
<p id="v16"><sup><small>16</small></sup>  והצרים ישׁבו בה מביאים דאג וכל־מכר ומכרים בשׁבת לבני יהודה ובירושׁלם׃ </p>
<p id="v17"><sup><small>17</small></sup>  ואריבה את חרי יהודה ואמרה להם מה־הדבר הרע הזה אשׁר אתם עשׂים ומחללים את־יום השׁבת׃ </p>
<p id="v18"><sup><small>18</small></sup>  הלוא כה עשׂו אבתיכם ויבא אלהינו עלינו את כל־הרעה הזאת ועל העיר הזאת ואתם מוסיפים חרון על־ישׂראל לחלל את־השׁבת׃ </p>
<p id="v19"><sup><small>19</small></sup>  ויהי כאשׁר צללו שׁערי ירושׁלם לפני השׁבת ואמרה ויסגרו הדלתות ואמרה אשׁר לא יפתחום עד אחר השׁבת ומנערי העמדתי על־השׁערים לא־יבוא משׂא ביום השׁבת׃ </p>
<p id="v20"><sup><small>20</small></sup>  וילינו הרכלים ומכרי כל־ממכר מחוץ לירושׁלם פעם ושׁתים׃ </p>
<p id="v21"><sup><small>21</small></sup>  ואעידה בהם ואמרה אליהם מדוע אתם לנים נגד החומה אם־תשׁנו יד אשׁלח בכם מן־העת ההיא לא־באו בשׁבת׃ </p>
<p id="v22"><sup><small>22</small></sup>  ואמרה ללוים אשׁר יהיו מטהרים ובאים שׁמרים השׁערים לקדשׁ את־יום השׁבת גם־זאת זכרה־לי אלהי וחוסה עלי כרב חסדך׃ </p>
<p id="v23"><sup><small>23</small></sup>  גם בימים ההם ראיתי את־היהודים השׁיבו נשׁים אשׁדודיות עמוניות מואביות׃ </p>
<p id="v24"><sup><small>24</small></sup>  ובניהם חצי מדבר אשׁדודית ואינם מכירים לדבר יהודית וכלשׁון עם ועם׃ </p>
<p id="v25"><sup><small>25</small></sup>  ואריב עמם ואקללם ואכה מהם אנשׁים ואמרטם ואשׁביעם באלהים אם־תתנו בנתיכם לבניהם ואם־תשׂאו מבנתיהם לבניכם ולכם׃ </p>
<p id="v26"><sup><small>26</small></sup>  הלוא על־אלה חטא־שׁלמה מלך ישׂראל ובגוים הרבים לא־היה מלך כמהו ואהוב לאלהיו היה ויתנהו אלהים מלך על־כל־ישׂראל גם־אותו החטיאו הנשׁים הנכריות׃ </p>
<p id="v27"><sup><small>27</small></sup>  ולכם הנשׁמע לעשׂת את כל־הרעה הגדולה הזאת למעל באלהינו להשׁיב נשׁים נכריות׃ </p>
<p id="v28"><sup><small>28</small></sup>  ומבני יוידע בן־אלישׁיב הכהן הגדול חתן לסנבלט החרני ואבריחהו מעלי׃ </p>
<p id="v29"><sup><small>29</small></sup>  זכרה להם אלהי על גאלי הכהנה וברית הכהנה והלוים׃ </p>
<p id="v30"><sup><small>30</small></sup>  וטהרתים מכל־נכר ואעמידה משׁמרות לכהנים וללוים אישׁ במלאכתו׃ </p>
<p id="v31"><sup><small>31</small></sup>  ולקרבן העצים בעתים מזמנות ולבכורים זכרה־לי אלהי לטובה׃ </p>
