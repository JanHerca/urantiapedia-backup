<!--
title: נחמיה - פֶּרֶק 8
description: 
published: true
date: 2022-10-6T10:37:18Z
tags: bible, bible—nehemiah
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Nehemiah/7">נחמיה - פֶּרֶק 7</a></td>
        <td><a href="/he/Bible/Nehemiah/Index">אינדקס</a></td>
        <td><a href="/he/Bible/Nehemiah/9">נחמיה - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאספו כל־העם כאישׁ אחד אל־הרחוב אשׁר לפני שׁער־המים ויאמרו לעזרא הספר להביא את־ספר תורת משׁה אשׁר־צוה יהוה את־ישׂראל׃ </p>
<p id="v2"><sup><small>2</small></sup>  ויביא עזרא הכהן את־התורה לפני הקהל מאישׁ ועד־אשׁה וכל מבין לשׁמע ביום אחד לחדשׁ השׁביעי׃ </p>
<p id="v3"><sup><small>3</small></sup>  ויקרא־בו לפני הרחוב אשׁר לפני שׁער־המים מן־האור עד־מחצית היום נגד האנשׁים והנשׁים והמבינים ואזני כל־העם אל־ספר התורה׃ </p>
<p id="v4"><sup><small>4</small></sup>  ויעמד עזרא הספר על־מגדל־עץ אשׁר עשׂו לדבר ויעמד אצלו מתתיה ושׁמע ועניה ואוריה וחלקיה ומעשׂיה על־ימינו ומשׂמאלו פדיה ומישׁאל ומלכיה וחשׁם וחשׁבדנה זכריה משׁלם׃ </p>
<p id="v5"><sup><small>5</small></sup>  ויפתח עזרא הספר לעיני כל־העם כי־מעל כל־העם היה וכפתחו עמדו כל־העם׃ </p>
<p id="v6"><sup><small>6</small></sup>  ויברך עזרא את־יהוה האלהים הגדול ויענו כל־העם אמן אמן במעל ידיהם ויקדו וישׁתחו ליהוה אפים ארצה׃ </p>
<p id="v7"><sup><small>7</small></sup>  וישׁוע ובני ושׁרביה ימין עקוב שׁבתי הודיה מעשׂיה קליטא עזריה יוזבד חנן פלאיה והלוים מבינים את־העם לתורה והעם על־עמדם׃ </p>
<p id="v8"><sup><small>8</small></sup>  ויקראו בספר בתורת האלהים מפרשׁ ושׂום שׂכל ויבינו במקרא׃ </p>
<p id="v9"><sup><small>9</small></sup>  ויאמר נחמיה הוא התרשׁתא ועזרא הכהן הספר והלוים המבינים את־העם לכל־העם היום קדשׁ־הוא ליהוה אלהיכם אל־תתאבלו ואל־תבכו כי בוכים כל־העם כשׁמעם את־דברי התורה׃ </p>
<p id="v10"><sup><small>10</small></sup>  ויאמר להם לכו אכלו משׁמנים ושׁתו ממתקים ושׁלחו מנות לאין נכון לו כי־קדושׁ היום לאדנינו ואל־תעצבו כי־חדות יהוה היא מעזכם׃ </p>
<p id="v11"><sup><small>11</small></sup>  והלוים מחשׁים לכל־העם לאמר הסו כי היום קדשׁ ואל־תעצבו׃ </p>
<p id="v12"><sup><small>12</small></sup>  וילכו כל־העם לאכל ולשׁתות ולשׁלח מנות ולעשׂות שׂמחה גדולה כי הבינו בדברים אשׁר הודיעו להם׃ </p>
<p id="v13"><sup><small>13</small></sup>  וביום השׁני נאספו ראשׁי האבות לכל־העם הכהנים והלוים אל־עזרא הספר ולהשׂכיל אל־דברי התורה׃ </p>
<p id="v14"><sup><small>14</small></sup>  וימצאו כתוב בתורה אשׁר צוה יהוה ביד־משׁה אשׁר ישׁבו בני־ישׂראל בסכות בחג בחדשׁ השׁביעי׃ </p>
<p id="v15"><sup><small>15</small></sup>  ואשׁר ישׁמיעו ויעבירו קול בכל־עריהם ובירושׁלם לאמר צאו ההר והביאו עלי־זית ועלי־עץ שׁמן ועלי הדס ועלי תמרים ועלי עץ עבת לעשׂת סכת ככתוב׃ </p>
<p id="v16"><sup><small>16</small></sup>  ויצאו העם ויביאו ויעשׂו להם סכות אישׁ על־גגו ובחצרתיהם ובחצרות בית האלהים וברחוב שׁער המים וברחוב שׁער אפרים׃ </p>
<p id="v17"><sup><small>17</small></sup>  ויעשׂו כל־הקהל השׁבים מן־השׁבי סכות וישׁבו בסכות כי לא־עשׂו מימי ישׁוע בן־נון כן בני ישׂראל עד היום ההוא ותהי שׂמחה גדולה מאד׃ </p>
<p id="v18"><sup><small>18</small></sup>  ויקרא בספר תורת האלהים יום ביום מן־היום הראשׁון עד היום האחרון ויעשׂו־חג שׁבעת ימים וביום השׁמיני עצרת כמשׁפט׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Nehemiah/7">נחמיה - פֶּרֶק 7</a></td>
        <td><a href="/he/Bible/Nehemiah/Index">אינדקס</a></td>
        <td><a href="/he/Bible/Nehemiah/9">נחמיה - פֶּרֶק 9</a></td>
      </tr>
    </tbody>
  </table>
</figure>
