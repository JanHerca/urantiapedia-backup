<!--
title: בראשית - פֶּרֶק 45
description: 
published: true
date: 2022-10-6T10:37:18Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/44">בראשית - פֶּרֶק 44</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/46">בראשית - פֶּרֶק 46</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ולא־יכל יוסף להתאפק לכל הנצבים עליו ויקרא הוציאו כל־אישׁ מעלי ולא־עמד אישׁ אתו בהתודע יוסף אל־אחיו׃ </p>
<p id="v2"><sup><small>2</small></sup>  ויתן את־קלו בבכי וישׁמעו מצרים וישׁמע בית פרעה׃ </p>
<p id="v3"><sup><small>3</small></sup>  ויאמר יוסף אל־אחיו אני יוסף העוד אבי חי ולא־יכלו אחיו לענות אתו כי נבהלו מפניו׃ </p>
<p id="v4"><sup><small>4</small></sup>  ויאמר יוסף אל־אחיו גשׁו־נא אלי ויגשׁו ויאמר אני יוסף אחיכם אשׁר־מכרתם אתי מצרימה׃ </p>
<p id="v5"><sup><small>5</small></sup>  ועתה אל־תעצבו ואל־יחר בעיניכם כי־מכרתם אתי הנה כי למחיה שׁלחני אלהים לפניכם׃ </p>
<p id="v6"><sup><small>6</small></sup>  כי־זה שׁנתים הרעב בקרב הארץ ועוד חמשׁ שׁנים אשׁר אין־חרישׁ וקציר׃ </p>
<p id="v7"><sup><small>7</small></sup>  וישׁלחני אלהים לפניכם לשׂום לכם שׁארית בארץ ולהחיות לכם לפליטה גדלה׃ </p>
<p id="v8"><sup><small>8</small></sup>  ועתה לא־אתם שׁלחתם אתי הנה כי האלהים וישׂימני לאב לפרעה ולאדון לכל־ביתו ומשׁל בכל־ארץ מצרים׃ </p>
<p id="v9"><sup><small>9</small></sup>  מהרו ועלו אל־אבי ואמרתם אליו כה אמר בנך יוסף שׂמני אלהים לאדון לכל־מצרים רדה אלי אל־תעמד׃ </p>
<p id="v10"><sup><small>10</small></sup>  וישׁבת בארץ־גשׁן והיית קרוב אלי אתה ובניך ובני בניך וצאנך ובקרך וכל־אשׁר־לך׃ </p>
<p id="v11"><sup><small>11</small></sup>  וכלכלתי אתך שׁם כי־עוד חמשׁ שׁנים רעב פן־תורשׁ אתה וביתך וכל־אשׁר־לך׃ </p>
<p id="v12"><sup><small>12</small></sup>  והנה עיניכם ראות ועיני אחי בנימין כי־פי המדבר אליכם׃ </p>
<p id="v13"><sup><small>13</small></sup>  והגדתם לאבי את־כל־כבודי במצרים ואת כל־אשׁר ראיתם ומהרתם והורדתם את־אבי הנה׃ </p>
<p id="v14"><sup><small>14</small></sup>  ויפל על־צוארי בנימן־אחיו ויבך ובנימן בכה על־צואריו׃ </p>
<p id="v15"><sup><small>15</small></sup>  וינשׁק לכל־אחיו ויבך עלהם ואחרי כן דברו אחיו אתו׃ </p>
<p id="v16"><sup><small>16</small></sup>  והקל נשׁמע בית פרעה לאמר באו אחי יוסף וייטב בעיני פרעה ובעיני עבדיו׃ </p>
<p id="v17"><sup><small>17</small></sup>  ויאמר פרעה אל־יוסף אמר אל־אחיך זאת עשׂו טענו את־בעירכם ולכו־באו ארצה כנען׃ </p>
<p id="v18"><sup><small>18</small></sup>  וקחו את־אביכם ואת־בתיכם ובאו אלי ואתנה לכם את־טוב ארץ מצרים ואכלו את־חלב הארץ׃ </p>
<p id="v19"><sup><small>19</small></sup>  ואתה צויתה זאת עשׂו קחו־לכם מארץ מצרים עגלות לטפכם ולנשׁיכם ונשׂאתם את־אביכם ובאתם׃ </p>
<p id="v20"><sup><small>20</small></sup>  ועינכם אל־תחס על־כליכם כי־טוב כל־ארץ מצרים לכם הוא׃ </p>
<p id="v21"><sup><small>21</small></sup>  ויעשׂו־כן בני ישׂראל ויתן להם יוסף עגלות על־פי פרעה ויתן להם צדה לדרך׃ <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  לכלם נתן לאישׁ חלפות שׂמלת ולבנימן נתן שׁלשׁ מאות כסף וחמשׁ חלפת שׂמלת׃ </p>
<p id="v23"><sup><small>23</small></sup>  ולאביו שׁלח כזאת עשׂרה חמרים נשׂאים מטוב מצרים ועשׂר אתנת נשׂאת בר ולחם ומזון לאביו לדרך׃ </p>
<p id="v24"><sup><small>24</small></sup>  וישׁלח את־אחיו וילכו ויאמר אלהם אל־תרגזו בדרך׃ </p>
<p id="v25"><sup><small>25</small></sup>  ויעלו ממצרים ויבאו ארץ כנען אל־יעקב אביהם׃ </p>
<p id="v26"><sup><small>26</small></sup>  ויגדו לו לאמר עוד יוסף חי וכי־הוא משׁל בכל־ארץ מצרים ויפג לבו כי לא־האמין להם׃ </p>
<p id="v27"><sup><small>27</small></sup>  וידברו אליו את כל־דברי יוסף אשׁר דבר אלהם וירא את־העגלות אשׁר־שׁלח יוסף לשׂאת אתו ותחי רוח יעקב אביהם׃ </p>
<p id="v28"><sup><small>28</small></sup>  ויאמר ישׂראל רב עוד־יוסף בני חי אלכה ואראנו בטרם אמות׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/44">בראשית - פֶּרֶק 44</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/46">בראשית - פֶּרֶק 46</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 45:21 <i>ילדי ישראל</i>: <a href="/he/The_Urantia_Book/96#p2_3">או 96:2.3</a>. </li>
</ol>
</div>
