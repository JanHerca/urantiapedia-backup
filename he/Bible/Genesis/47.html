<!--
title: בראשית - פֶּרֶק 47
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Genesis/46">בראשית - פֶּרֶק 46</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Genesis/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Genesis/48">בראשית - פֶּרֶק 48</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויבא יוסף ויגד לפרעה ויאמר אבי ואחי וצאנם ובקרם וכל־אשׁר להם באו מארץ כנען והנם בארץ גשׁן׃ </p>
<p id="v2"><sup><small>2</small></sup>  ומקצה אחיו לקח חמשׁה אנשׁים ויצגם לפני פרעה׃ </p>
<p id="v3"><sup><small>3</small></sup>  ויאמר פרעה אל־אחיו מה־מעשׂיכם ויאמרו אל־פרעה רעה צאן עבדיך גם־אנחנו גם־אבותינו׃ </p>
<p id="v4"><sup><small>4</small></sup>  ויאמרו אל־פרעה לגור בארץ באנו כי־אין מרעה לצאן אשׁר לעבדיך כי־כבד הרעב בארץ כנען ועתה ישׁבו־נא עבדיך בארץ גשׁן׃ </p>
<p id="v5"><sup><small>5</small></sup>  ויאמר פרעה אל־יוסף לאמר אביך ואחיך באו אליך׃ </p>
<p id="v6"><sup><small>6</small></sup>  ארץ מצרים לפניך הוא במיטב הארץ הושׁב את־אביך ואת־אחיך ישׁבו בארץ גשׁן ואם־ידעת וישׁ־בם אנשׁי־חיל ושׂמתם שׂרי מקנה על־אשׁר־לי׃ </p>
<p id="v7"><sup><small>7</small></sup>  ויבא יוסף את־יעקב אביו ויעמדהו לפני פרעה ויברך יעקב את־פרעה׃ </p>
<p id="v8"><sup><small>8</small></sup>  ויאמר פרעה אל־יעקב כמה ימי שׁני חייך׃ </p>
<p id="v9"><sup><small>9</small></sup>  ויאמר יעקב אל־פרעה ימי שׁני מגורי שׁלשׁים ומאת שׁנה מעט ורעים היו ימי שׁני חיי ולא השׂיגו את־ימי שׁני חיי אבתי בימי מגוריהם׃ </p>
<p id="v10"><sup><small>10</small></sup>  ויברך יעקב את־פרעה ויצא מלפני פרעה׃ </p>
<p id="v11"><sup><small>11</small></sup>  ויושׁב יוסף את־אביו ואת־אחיו ויתן להם אחזה בארץ מצרים במיטב הארץ בארץ רעמסס כאשׁר צוה פרעה׃ </p>
<p id="v12"><sup><small>12</small></sup>  ויכלכל יוסף את־אביו ואת־אחיו ואת כל־בית אביו לחם לפי הטף׃ </p>
<p id="v13"><sup><small>13</small></sup>  ולחם אין בכל־הארץ כי־כבד הרעב מאד ותלה ארץ מצרים וארץ כנען מפני הרעב׃ </p>
<p id="v14"><sup><small>14</small></sup>  וילקט יוסף את־כל־הכסף הנמצא בארץ־מצרים ובארץ כנען בשׁבר אשׁר־הם שׁברים ויבא יוסף את־הכסף ביתה פרעה׃ </p>
<p id="v15"><sup><small>15</small></sup>  ויתם הכסף מארץ מצרים ומארץ כנען ויבאו כל־מצרים אל־יוסף לאמר הבה־לנו לחם ולמה נמות נגדך כי אפס כסף׃ </p>
<p id="v16"><sup><small>16</small></sup>  ויאמר יוסף הבו מקניכם ואתנה לכם במקניכם אם־אפס כסף׃ </p>
<p id="v17"><sup><small>17</small></sup>  ויביאו את־מקניהם אל־יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל־מקנהם בשׁנה ההוא׃ </p>
<p id="v18"><sup><small>18</small></sup>  ותתם השׁנה ההוא ויבאו אליו בשׁנה השׁנית ויאמרו לו לא־נכחד מאדני כי אם־תם הכסף ומקנה הבהמה אל־אדני לא נשׁאר לפני אדני בלתי אם־גויתנו ואדמתנו׃ </p>
<p id="v19"><sup><small>19</small></sup>  למה נמות לעיניך גם־אנחנו גם אדמתנו קנה־אתנו ואת־אדמתנו בלחם ונהיה אנחנו ואדמתנו עבדים לפרעה ותן־זרע ונחיה ולא נמות והאדמה לא תשׁם׃ </p>
<p id="v20"><sup><small>20</small></sup>  ויקן יוסף את־כל־אדמת מצרים לפרעה כי־מכרו מצרים אישׁ שׂדהו כי־חזק עלהם הרעב ותהי הארץ לפרעה׃ </p>
<p id="v21"><sup><small>21</small></sup>  ואת־העם העביר אתו לערים מקצה גבול־מצרים ועד־קצהו׃ </p>
<p id="v22"><sup><small>22</small></sup>  רק אדמת הכהנים לא קנה כי חק לכהנים מאת פרעה ואכלו את־חקם אשׁר נתן להם פרעה על־כן לא מכרו את־אדמתם׃ </p>
<p id="v23"><sup><small>23</small></sup>  ויאמר יוסף אל־העם הן קניתי אתכם היום ואת־אדמתכם לפרעה הא־לכם זרע וזרעתם את־האדמה׃ </p>
<p id="v24"><sup><small>24</small></sup>  והיה בתבואת ונתתם חמישׁית לפרעה וארבע הידת יהיה לכם לזרע השׂדה ולאכלכם ולאשׁר בבתיכם ולאכל לטפכם׃ </p>
<p id="v25"><sup><small>25</small></sup>  ויאמרו החיתנו נמצא־חן בעיני אדני והיינו עבדים לפרעה׃ </p>
<p id="v26"><sup><small>26</small></sup>  וישׂם אתה יוסף לחק עד־היום הזה על־אדמת מצרים לפרעה לחמשׁ רק אדמת הכהנים לבדם לא היתה לפרעה׃ </p>
<p id="v27"><sup><small>27</small></sup>  וישׁב ישׂראל בארץ מצרים בארץ גשׁן ויאחזו בה ויפרו וירבו מאד׃ </p>
<p id="v28"><sup><small>28</small></sup>  ויחי יעקב בארץ מצרים שׁבע עשׂרה שׁנה ויהי ימי־יעקב שׁני חייו שׁבע שׁנים וארבעים ומאת שׁנה׃ </p>
<p id="v29"><sup><small>29</small></sup>  ויקרבו ימי־ישׂראל למות ויקרא לבנו ליוסף ויאמר לו אם־נא מצאתי חן בעיניך שׂים־נא ידך תחת ירכי ועשׂית עמדי חסד ואמת אל־נא תקברני במצרים׃ </p>
<p id="v30"><sup><small>30</small></sup>  ושׁכבתי עם־אבתי ונשׂאתני ממצרים וקברתני בקברתם ויאמר אנכי אעשׂה כדברך׃ </p>
<p id="v31"><sup><small>31</small></sup>  ויאמר השׁבעה לי וישׁבע לו וישׁתחו ישׂראל על־ראשׁ המטה׃ </p>
