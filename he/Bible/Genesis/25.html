<!--
title: בראשית - פֶּרֶק 25
description: 
published: true
date: 2023-11-8T20:31:8Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/24">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 24</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/26">
          <span class="pr-2">בראשית - פֶּרֶק 26</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויסף אברהם ויקח אשׁה ושׁמה קטורה׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ותלד לו את־זמרן ואת־יקשׁן ואת־מדן ואת־מדין ואת־ישׁבק ואת־שׁוח׃ </p>
<p id="v3"><sup><small>3</small></sup>  ויקשׁן ילד את־שׁבא ואת־דדן ובני דדן היו אשׁורם ולטושׁם ולאמים׃ </p>
<p id="v4"><sup><small>4</small></sup>  ובני מדין עיפה ועפר וחנך ואבידע ואלדעה כל־אלה בני קטורה׃ </p>
<p id="v5"><sup><small>5</small></sup>  ויתן אברהם את־כל־אשׁר־לו ליצחק׃ <sup id="cite2"><a href="#fn2">[2]</a></sup></p>
<p id="v6"><sup><small>6</small></sup>  ולבני הפילגשׁים אשׁר לאברהם נתן אברהם מתנת וישׁלחם מעל יצחק בנו בעודנו חי קדמה אל־ארץ קדם׃ </p>
<p id="v7"><sup><small>7</small></sup>  ואלה ימי שׁני־חיי אברהם אשׁר־חי מאת שׁנה ושׁבעים שׁנה וחמשׁ שׁנים׃ <sup id="cite3"><a href="#fn3">[3]</a></sup></p>
<p id="v8"><sup><small>8</small></sup>  ויגוע וימת אברהם בשׂיבה טובה זקן ושׂבע ויאסף אל־עמיו׃ <sup id="cite4"><a href="#fn4">[4]</a></sup></p>
<p id="v9"><sup><small>9</small></sup>  ויקברו אתו יצחק וישׁמעאל בניו אל־מערת המכפלה אל־שׂדה עפרן בן־צחר החתי אשׁר על־פני ממרא׃ </p>
<p id="v10"><sup><small>10</small></sup>  השׂדה אשׁר־קנה אברהם מאת בני־חת שׁמה קבר אברהם ושׂרה אשׁתו׃ </p>
<p id="v11"><sup><small>11</small></sup>  ויהי אחרי מות אברהם ויברך אלהים את־יצחק בנו וישׁב יצחק עם־באר לחי ראי׃ </p>
<p id="v12"><sup><small>12</small></sup>  ואלה תלדת ישׁמעאל בן־אברהם אשׁר ילדה הגר המצרית שׁפחת שׂרה לאברהם׃ </p>
<p id="v13"><sup><small>13</small></sup>  ואלה שׁמות בני ישׁמעאל בשׁמתם לתולדתם בכר ישׁמעאל נבית וקדר ואדבאל ומבשׂם׃ </p>
<p id="v14"><sup><small>14</small></sup>  ומשׁמע ודומה ומשׂא׃ </p>
<p id="v15"><sup><small>15</small></sup>  חדד ותימא יטור נפישׁ וקדמה׃ </p>
<p id="v16"><sup><small>16</small></sup>  אלה הם בני ישׁמעאל ואלה שׁמתם בחצריהם ובטירתם שׁנים־עשׂר נשׂיאם לאמתם׃ </p>
<p id="v17"><sup><small>17</small></sup>  ואלה שׁני חיי ישׁמעאל מאת שׁנה ושׁלשׁים שׁנה ושׁבע שׁנים ויגוע וימת ויאסף אל־עמיו׃ </p>
<p id="v18"><sup><small>18</small></sup>  וישׁכנו מחוילה עד־שׁור אשׁר על־פני מצרים באכה אשׁורה על־פני כל־אחיו נפל׃ </p>
<p id="v19"><sup><small>19</small></sup>  ואלה תולדת יצחק בן־אברהם אברהם הוליד את־יצחק׃ </p>
<p id="v20"><sup><small>20</small></sup>  ויהי יצחק בן־ארבעים שׁנה בקחתו את־רבקה בת־בתואל הארמי מפדן ארם אחות לבן הארמי לו לאשׁה׃ </p>
<p id="v21"><sup><small>21</small></sup>  ויעתר יצחק ליהוה לנכח אשׁתו כי עקרה הוא ויעתר לו יהוה ותהר רבקה אשׁתו׃ </p>
<p id="v22"><sup><small>22</small></sup>  ויתרצצו הבנים בקרבה ותאמר אם־כן למה זה אנכי ותלך לדרשׁ את־יהוה׃ </p>
<p id="v23"><sup><small>23</small></sup>  ויאמר יהוה לה שׁני גיים בבטנך ושׁני לאמים ממעיך יפרדו ולאם מלאם יאמץ ורב יעבד צעיר׃ </p>
<p id="v24"><sup><small>24</small></sup>  וימלאו ימיה ללדת והנה תומם בבטנה׃ </p>
<p id="v25"><sup><small>25</small></sup>  ויצא הראשׁון אדמוני כלו כאדרת שׂער ויקראו שׁמו עשׂו׃ </p>
<p id="v26"><sup><small>26</small></sup>  ואחרי־כן יצא אחיו וידו אחזת בעקב עשׂו ויקרא שׁמו יעקב ויצחק בן־שׁשׁים שׁנה בלדת אתם׃ </p>
<p id="v27"><sup><small>27</small></sup>  ויגדלו הנערים ויהי עשׂו אישׁ ידע ציד אישׁ שׂדה ויעקב אישׁ תם ישׁב אהלים׃ </p>
<p id="v28"><sup><small>28</small></sup>  ויאהב יצחק את־עשׂו כי־ציד בפיו ורבקה אהבת את־יעקב׃ </p>
<p id="v29"><sup><small>29</small></sup>  ויזד יעקב נזיד ויבא עשׂו מן־השׂדה והוא עיף׃ </p>
<p id="v30"><sup><small>30</small></sup>  ויאמר עשׂו אל־יעקב הלעיטני נא מן־האדם האדם הזה כי עיף אנכי על־כן קרא־שׁמו אדום׃ </p>
<p id="v31"><sup><small>31</small></sup>  ויאמר יעקב מכרה כיום את־בכרתך לי׃ </p>
<p id="v32"><sup><small>32</small></sup>  ויאמר עשׂו הנה אנכי הולך למות ולמה־זה לי בכרה׃ </p>
<p id="v33"><sup><small>33</small></sup>  ויאמר יעקב השׁבעה לי כיום וישׁבע לו וימכר את־בכרתו ליעקב׃ </p>
<p id="v34"><sup><small>34</small></sup>  ויעקב נתן לעשׂו לחם ונזיד עדשׁים ויאכל וישׁת ויקם וילך ויבז עשׂו את־הבכרה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/24">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 24</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/26">
          <span class="pr-2">בראשית - פֶּרֶק 26</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 25:1 <i>קטורה לא אישה</i>: <a href="/he/The_Urantia_Book/93#p9_8">או 93:9.8</a>. </li>
  <li id="fn2"><a href="#cite2">↑</a> 25:5 <i>נחלתו של יצחק</i>: <a href="/he/The_Urantia_Book/93#p9_8">או 93:9.8</a>. </li>
  <li id="fn3"><a href="#cite3">↑</a> 25:7-8 <i>גיל אברהם</i>: <a href="/he/The_Urantia_Book/93#p9_8">או 93:9.8</a>. </li>
  <li id="fn4"><a href="#cite4">↑</a> 25:8 <i>מותו של אברהם</i>: <a href="/he/The_Urantia_Book/93#p9_4">או 93:9.4</a>.  <i>לוותר על הרוח</i>: <a href="/he/The_Urantia_Book/86#p5_2">או 86:5.2</a>. </li>
</ol>
</div>
