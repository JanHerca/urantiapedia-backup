<!--
title: בראשית - פֶּרֶק 42
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Genesis/41">בראשית - פֶּרֶק 41</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Genesis/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Genesis/43">בראשית - פֶּרֶק 43</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וירא יעקב כי ישׁ־שׁבר במצרים ויאמר יעקב לבניו למה תתראו׃ </p>
<p id="v2"><sup><small>2</small></sup>  ויאמר הנה שׁמעתי כי ישׁ־שׁבר במצרים רדו־שׁמה ושׁברו־לנו משׁם ונחיה ולא נמות׃ </p>
<p id="v3"><sup><small>3</small></sup>  וירדו אחי־יוסף עשׂרה לשׁבר בר ממצרים׃ </p>
<p id="v4"><sup><small>4</small></sup>  ואת־בנימין אחי יוסף לא־שׁלח יעקב את־אחיו כי אמר פן־יקראנו אסון׃ </p>
<p id="v5"><sup><small>5</small></sup>  ויבאו בני ישׂראל לשׁבר בתוך הבאים כי־היה הרעב בארץ כנען׃ </p>
<p id="v6"><sup><small>6</small></sup>  ויוסף הוא השׁליט על־הארץ הוא המשׁביר לכל־עם הארץ ויבאו אחי יוסף וישׁתחוו־לו אפים ארצה׃ </p>
<p id="v7"><sup><small>7</small></sup>  וירא יוסף את־אחיו ויכרם ויתנכר אליהם וידבר אתם קשׁות ויאמר אלהם מאין באתם ויאמרו מארץ כנען לשׁבר־אכל׃ </p>
<p id="v8"><sup><small>8</small></sup>  ויכר יוסף את־אחיו והם לא הכרהו׃ </p>
<p id="v9"><sup><small>9</small></sup>  ויזכר יוסף את החלמות אשׁר חלם להם ויאמר אלהם מרגלים אתם לראות את־ערות הארץ באתם׃ </p>
<p id="v10"><sup><small>10</small></sup>  ויאמרו אליו לא אדני ועבדיך באו לשׁבר־אכל׃ </p>
<p id="v11"><sup><small>11</small></sup>  כלנו בני אישׁ־אחד נחנו כנים אנחנו לא־היו עבדיך מרגלים׃ </p>
<p id="v12"><sup><small>12</small></sup>  ויאמר אלהם לא כי־ערות הארץ באתם לראות׃ </p>
<p id="v13"><sup><small>13</small></sup>  ויאמרו שׁנים עשׂר עבדיך אחים אנחנו בני אישׁ־אחד בארץ כנען והנה הקטן את־אבינו היום והאחד איננו׃ </p>
<p id="v14"><sup><small>14</small></sup>  ויאמר אלהם יוסף הוא אשׁר דברתי אלכם לאמר מרגלים אתם׃ </p>
<p id="v15"><sup><small>15</small></sup>  בזאת תבחנו חי פרעה אם־תצאו מזה כי אם־בבוא אחיכם הקטן הנה׃ </p>
<p id="v16"><sup><small>16</small></sup>  שׁלחו מכם אחד ויקח את־אחיכם ואתם האסרו ויבחנו דבריכם האמת אתכם ואם־לא חי פרעה כי מרגלים אתם׃ </p>
<p id="v17"><sup><small>17</small></sup>  ויאסף אתם אל־משׁמר שׁלשׁת ימים׃ </p>
<p id="v18"><sup><small>18</small></sup>  ויאמר אלהם יוסף ביום השׁלישׁי זאת עשׂו וחיו את־האלהים אני ירא׃ </p>
<p id="v19"><sup><small>19</small></sup>  אם־כנים אתם אחיכם אחד יאסר בבית משׁמרכם ואתם לכו הביאו שׁבר רעבון בתיכם׃ </p>
<p id="v20"><sup><small>20</small></sup>  ואת־אחיכם הקטן תביאו אלי ויאמנו דבריכם ולא תמותו ויעשׂו־כן׃ </p>
<p id="v21"><sup><small>21</small></sup>  ויאמרו אישׁ אל־אחיו אבל אשׁמים אנחנו על־אחינו אשׁר ראינו צרת נפשׁו בהתחננו אלינו ולא שׁמענו על־כן באה אלינו הצרה הזאת׃ </p>
<p id="v22"><sup><small>22</small></sup>  ויען ראובן אתם לאמר הלוא אמרתי אליכם לאמר אל־תחטאו בילד ולא שׁמעתם וגם־דמו הנה נדרשׁ׃ </p>
<p id="v23"><sup><small>23</small></sup>  והם לא ידעו כי שׁמע יוסף כי המליץ בינתם׃ </p>
<p id="v24"><sup><small>24</small></sup>  ויסב מעליהם ויבך וישׁב אלהם וידבר אלהם ויקח מאתם את־שׁמעון ויאסר אתו לעיניהם׃ </p>
<p id="v25"><sup><small>25</small></sup>  ויצו יוסף וימלאו את־כליהם בר ולהשׁיב כספיהם אישׁ אל־שׂקו ולתת להם צדה לדרך ויעשׂ להם כן׃ </p>
<p id="v26"><sup><small>26</small></sup>  וישׂאו את־שׁברם על־חמריהם וילכו משׁם׃ </p>
<p id="v27"><sup><small>27</small></sup>  ויפתח האחד את־שׂקו לתת מספוא לחמרו במלון וירא את־כספו והנה־הוא בפי אמתחתו׃ </p>
<p id="v28"><sup><small>28</small></sup>  ויאמר אל־אחיו הושׁב כספי וגם הנה באמתחתי ויצא לבם ויחרדו אישׁ אל־אחיו לאמר מה־זאת עשׂה אלהים לנו׃ </p>
<p id="v29"><sup><small>29</small></sup>  ויבאו אל־יעקב אביהם ארצה כנען ויגידו לו את כל־הקרת אתם לאמר׃ </p>
<p id="v30"><sup><small>30</small></sup>  דבר האישׁ אדני הארץ אתנו קשׁות ויתן אתנו כמרגלים את־הארץ׃ </p>
<p id="v31"><sup><small>31</small></sup>  ונאמר אליו כנים אנחנו לא היינו מרגלים׃ </p>
<p id="v32"><sup><small>32</small></sup>  שׁנים־עשׂר אנחנו אחים בני אבינו האחד איננו והקטן היום את־אבינו בארץ כנען׃ </p>
<p id="v33"><sup><small>33</small></sup>  ויאמר אלינו האישׁ אדני הארץ בזאת אדע כי כנים אתם אחיכם האחד הניחו אתי ואת־רעבון בתיכם קחו ולכו׃ </p>
<p id="v34"><sup><small>34</small></sup>  והביאו את־אחיכם הקטן אלי ואדעה כי לא מרגלים אתם כי כנים אתם את־אחיכם אתן לכם ואת־הארץ תסחרו׃ </p>
<p id="v35"><sup><small>35</small></sup>  ויהי הם מריקים שׂקיהם והנה־אישׁ צרור־כספו בשׂקו ויראו את־צררות כספיהם המה ואביהם וייראו׃ </p>
<p id="v36"><sup><small>36</small></sup>  ויאמר אלהם יעקב אביהם אתי שׁכלתם יוסף איננו ושׁמעון איננו ואת־בנימן תקחו עלי היו כלנה׃ </p>
<p id="v37"><sup><small>37</small></sup>  ויאמר ראובן אל־אביו לאמר את־שׁני בני תמית אם־לא אביאנו אליך תנה אתו על־ידי ואני אשׁיבנו אליך׃ </p>
<p id="v38"><sup><small>38</small></sup>  ויאמר לא־ירד בני עמכם כי־אחיו מת והוא לבדו נשׁאר וקראהו אסון בדרך אשׁר תלכו־בה והורדתם את־שׂיבתי ביגון שׁאולה׃ </p>
