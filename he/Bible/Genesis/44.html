<!--
title: בראשית - פֶּרֶק 44
description: 
published: true
date: 2023-11-8T20:31:8Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/43">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 43</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/45">
          <span class="pr-2">בראשית - פֶּרֶק 45</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויצו את־אשׁר על־ביתו לאמר מלא את־אמתחת האנשׁים אכל כאשׁר יוכלון שׂאת ושׂים כסף־אישׁ בפי אמתחתו׃ </p>
<p id="v2"><sup><small>2</small></sup>  ואת־גביעי גביע הכסף תשׂים בפי אמתחת הקטן ואת כסף שׁברו ויעשׂ כדבר יוסף אשׁר דבר׃ </p>
<p id="v3"><sup><small>3</small></sup>  הבקר אור והאנשׁים שׁלחו המה וחמריהם׃ </p>
<p id="v4"><sup><small>4</small></sup>  הם יצאו את־העיר לא הרחיקו ויוסף אמר לאשׁר על־ביתו קום רדף אחרי האנשׁים והשׂגתם ואמרת אלהם למה שׁלמתם רעה תחת טובה׃ </p>
<p id="v5"><sup><small>5</small></sup>  הלוא זה אשׁר ישׁתה אדני בו והוא נחשׁ ינחשׁ בו הרעתם אשׁר עשׂיתם׃ </p>
<p id="v6"><sup><small>6</small></sup>  וישׂגם וידבר אלהם את־הדברים האלה׃ </p>
<p id="v7"><sup><small>7</small></sup>  ויאמרו אליו למה ידבר אדני כדברים האלה חלילה לעבדיךמעשׂות כדבר הזה׃ </p>
<p id="v8"><sup><small>8</small></sup>  הן כסף אשׁר מצאנו בפי אמתחתינו השׁיבנו אליך מארץ כנען ואיך נגנב מבית אדניך כסף או זהב׃ </p>
<p id="v9"><sup><small>9</small></sup>  אשׁר ימצא אתו מעבדיך ומת וגם־אנחנו נהיה לאדני לעבדים׃ </p>
<p id="v10"><sup><small>10</small></sup>  ויאמר גם־עתה כדבריכם כן־הוא אשׁר ימצא אתו יהיה־לי עבד ואתם תהיו נקים׃ </p>
<p id="v11"><sup><small>11</small></sup>  וימהרו ויורדו אישׁ את־אמתחתו ארצה ויפתחו אישׁ אמתחתו׃ </p>
<p id="v12"><sup><small>12</small></sup>  ויחפשׂ בגדול החל ובקטן כלה וימצא הגביע באמתחת בנימן׃ </p>
<p id="v13"><sup><small>13</small></sup>  ויקרעו שׂמלתם ויעמס אישׁ על־חמרו וישׁבו העירה׃ </p>
<p id="v14"><sup><small>14</small></sup>  ויבא יהודה ואחיו ביתה יוסף והוא עודנו שׁם ויפלו לפניו ארצה׃ </p>
<p id="v15"><sup><small>15</small></sup>  ויאמר להם יוסף מה־המעשׂה הזה אשׁר עשׂיתם הלוא ידעתם כי־נחשׁ ינחשׁ אישׁ אשׁר כמני׃ </p>
<p id="v16"><sup><small>16</small></sup>  ויאמר יהודה מה־נאמר לאדני מה־נדבר ומה־נצטדק האלהים מצא את־עון עבדיך הננו עבדים לאדני גם־אנחנו גם אשׁר־נמצא הגביע בידו׃ </p>
<p id="v17"><sup><small>17</small></sup>  ויאמר חלילה לי מעשׂות זאת האישׁ אשׁר נמצא הגביע בידו הוא יהיה־לי עבד ואתם עלו לשׁלום אל־אביכם׃ </p>
<p id="v18"><sup><small>18</small></sup>  ויגשׁ אליו יהודה ויאמר בי אדני ידבר־נא עבדך דבר באזני אדני ואל־יחר אפך בעבדך כי כמוך כפרעה׃ </p>
<p id="v19"><sup><small>19</small></sup>  אדני שׁאל את־עבדיו לאמר הישׁ־לכם אב או־אח׃ </p>
<p id="v20"><sup><small>20</small></sup>  ונאמר אל־אדני ישׁ־לנו אב זקן וילד זקנים קטן ואחיו מת ויותר הוא לבדו לאמו ואביו אהבו׃ </p>
<p id="v21"><sup><small>21</small></sup>  ותאמר אל־עבדיך הורדהו אלי ואשׂימה עיני עליו׃ </p>
<p id="v22"><sup><small>22</small></sup>  ונאמר אל־אדני לא־יוכל הנער לעזב את־אביו ועזב את־אביו ומת׃ </p>
<p id="v23"><sup><small>23</small></sup>  ותאמר אל־עבדיך אם־לא ירד אחיכם הקטן אתכם לא תספון לראות פני׃ </p>
<p id="v24"><sup><small>24</small></sup>  ויהי כי עלינו אל־עבדך אבי ונגד־לו את דברי אדני׃ </p>
<p id="v25"><sup><small>25</small></sup>  ויאמר אבינו שׁבו שׁברו־לנו מעט־אכל׃ </p>
<p id="v26"><sup><small>26</small></sup>  ונאמר לא נוכל לרדת אם־ישׁ אחינו הקטן אתנו וירדנו כי־לא נוכל לראות פני האישׁ ואחינו הקטן איננו אתנו׃ </p>
<p id="v27"><sup><small>27</small></sup>  ויאמר עבדך אבי אלינו אתם ידעתם כי שׁנים ילדה־לי אשׁתי׃ </p>
<p id="v28"><sup><small>28</small></sup>  ויצא האחד מאתי ואמר אך טרף טרף ולא ראיתיו עד־הנה׃ </p>
<p id="v29"><sup><small>29</small></sup>  ולקחתם גם־את־זה מעם פני וקרהו אסון והורדתם את־שׂיבתי ברעה שׁאלה׃ </p>
<p id="v30"><sup><small>30</small></sup>  ועתה כבאי אל־עבדך אבי והנער איננו אתנו ונפשׁו קשׁורה בנפשׁו׃ </p>
<p id="v31"><sup><small>31</small></sup>  והיה כראותו כי־אין הנער ומת והורידו עבדיך את־שׂיבת עבדך אבינו ביגון שׁאלה׃ </p>
<p id="v32"><sup><small>32</small></sup>  כי עבדך ערב את־הנער מעם אבי לאמר אם־לא אביאנו אליך וחטאתי לאבי כל־הימים׃ </p>
<p id="v33"><sup><small>33</small></sup>  ועתה ישׁב־נא עבדך תחת הנער עבד לאדני והנער יעל עם־אחיו׃ </p>
<p id="v34"><sup><small>34</small></sup>  כי־איך אעלה אל־אבי והנער איננו אתי פן אראה ברע אשׁר ימצא את־אבי׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/43">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 43</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/45">
          <span class="pr-2">בראשית - פֶּרֶק 45</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
