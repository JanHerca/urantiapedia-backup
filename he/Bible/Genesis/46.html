<!--
title: בראשית - פֶּרֶק 46
description: 
published: true
date: 2022-10-6T10:37:18Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/45">בראשית - פֶּרֶק 45</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/47">בראשית - פֶּרֶק 47</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויסע ישׂראל וכל־אשׁר־לו ויבא בארה שׁבע ויזבח זבחים לאלהי אביו יצחק׃ </p>
<p id="v2"><sup><small>2</small></sup>  ויאמר אלהים לישׂראל במראת הלילה ויאמר יעקב יעקב ויאמר הנני׃ </p>
<p id="v3"><sup><small>3</small></sup>  ויאמר אנכי האל אלהי אביך אל־תירא מרדה מצרימה כי־לגוי גדול אשׂימך שׁם׃ <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  אנכי ארד עמך מצרימה ואנכי אעלך גם־עלה ויוסף ישׁית ידו על־עיניך׃ </p>
<p id="v5"><sup><small>5</small></sup>  ויקם יעקב מבאר שׁבע וישׂאו בני־ישׂראל את־יעקב אביהם ואת־טפם ואת־נשׁיהם בעגלות אשׁר־שׁלח פרעה לשׂאת אתו׃ </p>
<p id="v6"><sup><small>6</small></sup>  ויקחו את־מקניהם ואת־רכושׁם אשׁר רכשׁו בארץ כנען ויבאו מצרימה יעקב וכל־זרעו אתו׃ </p>
<p id="v7"><sup><small>7</small></sup>  בניו ובני בניו אתו בנתיו ובנות בניו וכל־זרעו הביא אתו מצרימה׃ </p>
<p id="v8"><sup><small>8</small></sup>  ואלה שׁמות בני־ישׂראל הבאים מצרימה יעקב ובניו בכר יעקב ראובן׃ </p>
<p id="v9"><sup><small>9</small></sup>  ובני ראובן חנוך ופלוא וחצרן וכרמי׃ </p>
<p id="v10"><sup><small>10</small></sup>  ובני שׁמעון ימואל וימין ואהד ויכין וצחר ושׁאול בן־הכנענית׃ </p>
<p id="v11"><sup><small>11</small></sup>  ובני לוי גרשׁון קהת ומררי׃ </p>
<p id="v12"><sup><small>12</small></sup>  ובני יהודה ער ואונן ושׁלה ופרץ וזרח וימת ער ואונן בארץ כנען ויהיו בני־פרץ חצרן וחמול׃ </p>
<p id="v13"><sup><small>13</small></sup>  ובני ישׂשכר תולע ופוה ויוב ושׁמרן׃ </p>
<p id="v14"><sup><small>14</small></sup>  ובני זבלון סרד ואלון ויחלאל׃ </p>
<p id="v15"><sup><small>15</small></sup>  אלה בני לאה אשׁר ילדה ליעקב בפדן ארם ואת דינה בתו כל־נפשׁ בניו ובנותיו שׁלשׁים ושׁלשׁ׃ </p>
<p id="v16"><sup><small>16</small></sup>  ובני גד צפיון וחגי שׁוני ואצבן ערי וארודי ואראלי׃ </p>
<p id="v17"><sup><small>17</small></sup>  ובני אשׁר ימנה וישׁוה וישׁוי ובריעה ושׂרח אחתם ובני בריעה חבר ומלכיאל׃ </p>
<p id="v18"><sup><small>18</small></sup>  אלה בני זלפה אשׁר־נתן לבן ללאה בתו ותלד את־אלה ליעקב שׁשׁ עשׂרה נפשׁ׃ </p>
<p id="v19"><sup><small>19</small></sup>  בני רחל אשׁת יעקב יוסף ובנימן׃ </p>
<p id="v20"><sup><small>20</small></sup>  ויולד ליוסף בארץ מצרים אשׁר ילדה־לו אסנת בת־פוטי פרע כהן אן את־מנשׁה ואת־אפרים׃ </p>
<p id="v21"><sup><small>21</small></sup>  ובני בנימן בלע ובכר ואשׁבל גרא ונעמן אחי וראשׁ מפים וחפים וארד׃ </p>
<p id="v22"><sup><small>22</small></sup>  אלה בני רחל אשׁר ילד ליעקב כל־נפשׁ ארבעה עשׂר׃ </p>
<p id="v23"><sup><small>23</small></sup>  ובני־דן חשׁים׃ </p>
<p id="v24"><sup><small>24</small></sup>  ובני נפתלי יחצאל וגוני ויצר ושׁלם׃ </p>
<p id="v25"><sup><small>25</small></sup>  אלה בני בלהה אשׁר־נתן לבן לרחל בתו ותלד את־אלה ליעקב כל־נפשׁ שׁבעה׃ </p>
<p id="v26"><sup><small>26</small></sup>  כל־הנפשׁ הבאה ליעקב מצרימה יצאי ירכו מלבד נשׁי בני־יעקב כל־נפשׁ שׁשׁים ושׁשׁ׃ <sup id="cite2"><a href="#fn2">[2]</a></sup></p>
<p id="v27"><sup><small>27</small></sup>  ובני יוסף אשׁר־ילד־לו במצרים נפשׁ שׁנים כל־הנפשׁ לבית־יעקב הבאה מצרימה שׁבעים׃ </p>
<p id="v28"><sup><small>28</small></sup>  ואת־יהודה שׁלח לפניו אל־יוסף להורת לפניו גשׁנה ויבאו ארצה גשׁן׃ </p>
<p id="v29"><sup><small>29</small></sup>  ויאסר יוסף מרכבתו ויעל לקראת־ישׂראל אביו גשׁנה וירא אליו ויפל על־צואריו ויבך על־צואריו עוד׃ </p>
<p id="v30"><sup><small>30</small></sup>  ויאמר ישׂראל אל־יוסף אמותה הפעם אחרי ראותי את־פניך כי עודך חי׃ </p>
<p id="v31"><sup><small>31</small></sup>  ויאמר יוסף אל־אחיו ואל־בית אביו אעלה ואגידה לפרעה ואמרה אליו אחי ובית־אבי אשׁר בארץ־כנען באו אלי׃ </p>
<p id="v32"><sup><small>32</small></sup>  והאנשׁים רעי צאן כי־אנשׁי מקנה היו וצאנם ובקרם וכל־אשׁר להם הביאו׃ </p>
<p id="v33"><sup><small>33</small></sup>  והיה כי־יקרא לכם פרעה ואמר מה־מעשׂיכם׃ </p>
<p id="v34"><sup><small>34</small></sup>  ואמרתם אנשׁי מקנה היו עבדיך מנעורינו ועד־עתה גם־אנחנו גם־אבתינו בעבור תשׁבו בארץ גשׁן כי־תועבת מצרים כל־רעה צאן׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/45">בראשית - פֶּרֶק 45</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/47">בראשית - פֶּרֶק 47</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 46:3 <i>קוראים לאלוהים "אלוהים"</i>: <a href="/he/The_Urantia_Book/1#p1_6">או 1:1.6</a>. </li>
  <li id="fn2"><a href="#cite2">↑</a> 46:26 <i>חלצי האב</i>: <a href="/he/The_Urantia_Book/74#p7_8">או 74:7.8</a>. </li>
</ol>
</div>
