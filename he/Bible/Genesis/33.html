<!--
title: בראשית - פֶּרֶק 33
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Genesis/32">בראשית - פֶּרֶק 32</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Genesis/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Genesis/34">בראשית - פֶּרֶק 34</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׂא יעקב עיניו וירא והנה עשׂו בא ועמו ארבע מאות אישׁ ויחץ את־הילדים על־לאה ועל־רחל ועל שׁתי השׁפחות׃ </p>
<p id="v2"><sup><small>2</small></sup>  וישׂם את־השׁפחות ואת־ילדיהן ראשׁנה ואת־לאה וילדיה אחרנים ואת־רחל ואת־יוסף אחרנים׃ </p>
<p id="v3"><sup><small>3</small></sup>  והוא עבר לפניהם וישׁתחו ארצה שׁבע פעמים עד־גשׁתו עד־אחיו׃ </p>
<p id="v4"><sup><small>4</small></sup>  וירץ עשׂו לקראתו ויחבקהו ויפל על־צוארו וישׁקהו ויבכו׃ </p>
<p id="v5"><sup><small>5</small></sup>  וישׂא את־עיניו וירא את־הנשׁים ואת־הילדים ויאמר מי־אלה לך ויאמר הילדים אשׁר־חנן אלהים את־עבדך׃ </p>
<p id="v6"><sup><small>6</small></sup>  ותגשׁן השׁפחות הנה וילדיהן ותשׁתחוין׃ </p>
<p id="v7"><sup><small>7</small></sup>  ותגשׁ גם־לאה וילדיה וישׁתחוו ואחר נגשׁ יוסף ורחל וישׁתחוו׃ </p>
<p id="v8"><sup><small>8</small></sup>  ויאמר מי לך כל־המחנה הזה אשׁר פגשׁתי ויאמר למצא־חן בעיני אדני׃ </p>
<p id="v9"><sup><small>9</small></sup>  ויאמר עשׂו ישׁ־לי רב אחי יהי לך אשׁר־לך׃ </p>
<p id="v10"><sup><small>10</small></sup>  ויאמר יעקב אל־נא אם־נא מצאתי חן בעיניך ולקחת מנחתי מידי כי על־כן ראיתי פניך כראת פני אלהים ותרצני׃ </p>
<p id="v11"><sup><small>11</small></sup>  קח־נא את־ברכתי אשׁר הבאת לך כי־חנני אלהים וכי ישׁ־לי־כל ויפצר־בו ויקח׃ </p>
<p id="v12"><sup><small>12</small></sup>  ויאמר נסעה ונלכה ואלכה לנגדך׃ </p>
<p id="v13"><sup><small>13</small></sup>  ויאמר אליו אדני ידע כי־הילדים רכים והצאן והבקר עלות עלי ודפקום יום אחד ומתו כל־הצאן׃ </p>
<p id="v14"><sup><small>14</small></sup>  יעבר־נא אדני לפני עבדו ואני אתנהלה לאטי לרגל המלאכה אשׁר־לפני ולרגל הילדים עד אשׁר־אבא אל־אדני שׂעירה׃ </p>
<p id="v15"><sup><small>15</small></sup>  ויאמר עשׂו אציגה־נא עמך מן־העם אשׁר אתי ויאמר למה זה אמצא־חן בעיני אדני׃ </p>
<p id="v16"><sup><small>16</small></sup>  וישׁב ביום ההוא עשׂו לדרכו שׂעירה׃ </p>
<p id="v17"><sup><small>17</small></sup>  ויעקב נסע סכתה ויבן לו בית ולמקנהו עשׂה סכת על־כן קרא שׁם־המקום סכות׃ </p>
<p id="v18"><sup><small>18</small></sup>  ויבא יעקב שׁלם עיר שׁכם אשׁר בארץ כנען בבאו מפדן ארם ויחן את־פני העיר׃ </p>
<p id="v19"><sup><small>19</small></sup>  ויקן את־חלקת השׂדה אשׁר נטה־שׁם אהלו מיד בני־חמור אבי שׁכם במאה קשׂיטה׃ </p>
<p id="v20"><sup><small>20</small></sup>  ויצב־שׁם מזבח ויקרא־לו אל אלהי ישׂראל׃ </p>
