<!--
title: בראשית - פֶּרֶק 34
description: 
published: true
date: 2023-11-8T20:31:8Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/33">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 33</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/35">
          <span class="pr-2">בראשית - פֶּרֶק 35</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ותצא דינה בת־לאה אשׁר ילדה ליעקב לראות בבנות הארץ׃ </p>
<p id="v2"><sup><small>2</small></sup>  וירא אתה שׁכם בן־חמור החוי נשׂיא הארץ ויקח אתה וישׁכב אתה ויענה׃ </p>
<p id="v3"><sup><small>3</small></sup>  ותדבק נפשׁו בדינה בת־יעקב ויאהב את־הנער וידבר על־לב הנער׃ </p>
<p id="v4"><sup><small>4</small></sup>  ויאמר שׁכם אל־חמור אביו לאמר קח־לי את־הילדה הזאת לאשׁה׃ </p>
<p id="v5"><sup><small>5</small></sup>  ויעקב שׁמע כי טמא את־דינה בתו ובניו היו את־מקנהו בשׂדה והחרשׁ יעקב עד־באם׃ </p>
<p id="v6"><sup><small>6</small></sup>  ויצא חמור אבי־שׁכם אל־יעקב לדבר אתו׃ </p>
<p id="v7"><sup><small>7</small></sup>  ובני יעקב באו מן־השׂדה כשׁמעם ויתעצבו האנשׁים ויחר להם מאד כי־נבלה עשׂה בישׂראל לשׁכב את־בת־יעקב וכן לא יעשׂה׃ </p>
<p id="v8"><sup><small>8</small></sup>  וידבר חמור אתם לאמר שׁכם בני חשׁקה נפשׁו בבתכם תנו נא אתה לו לאשׁה׃ </p>
<p id="v9"><sup><small>9</small></sup>  והתחתנו אתנו בנתיכם תתנו־לנו ואת־בנתינו תקחו לכם׃ </p>
<p id="v10"><sup><small>10</small></sup>  ואתנו תשׁבו והארץ תהיה לפניכם שׁבו וסחרוה והאחזו בה׃ </p>
<p id="v11"><sup><small>11</small></sup>  ויאמר שׁכם אל־אביה ואל־אחיה אמצא־חן בעיניכם ואשׁר תאמרו אלי אתן׃ </p>
<p id="v12"><sup><small>12</small></sup>  הרבו עלי מאד מהר ומתן ואתנה כאשׁר תאמרו אלי ותנו־לי את־הנער לאשׁה׃ </p>
<p id="v13"><sup><small>13</small></sup>  ויענו בני־יעקב את־שׁכם ואת־חמור אביו במרמה וידברו אשׁר טמא את דינה אחתם׃ </p>
<p id="v14"><sup><small>14</small></sup>  ויאמרו אליהם לא נוכל לעשׂות הדבר הזה לתת את־אחתנו לאישׁ אשׁר־לו ערלה כי־חרפה הוא לנו׃ </p>
<p id="v15"><sup><small>15</small></sup>  אך־בזאת נאות לכם אם תהיו כמנו להמל לכם כל־זכר׃ </p>
<p id="v16"><sup><small>16</small></sup>  ונתנו את־בנתינו לכם ואת־בנתיכם נקח־לנו וישׁבנו אתכם והיינו לעם אחד׃ </p>
<p id="v17"><sup><small>17</small></sup>  ואם־לא תשׁמעו אלינו להמול ולקחנו את־בתנו והלכנו׃ </p>
<p id="v18"><sup><small>18</small></sup>  וייטבו דבריהם בעיני חמור ובעיני שׁכם בן־חמור׃ </p>
<p id="v19"><sup><small>19</small></sup>  ולא־אחר הנער לעשׂות הדבר כי חפץ בבת־יעקב והוא נכבד מכל בית אביו׃ </p>
<p id="v20"><sup><small>20</small></sup>  ויבא חמור ושׁכם בנו אל־שׁער עירם וידברו אל־אנשׁי עירם לאמר׃ </p>
<p id="v21"><sup><small>21</small></sup>  האנשׁים האלה שׁלמים הם אתנו וישׁבו בארץ ויסחרו אתה והארץ הנה רחבת־ידים לפניהם את־בנתם נקח־לנו לנשׁים ואת־בנתינו נתן להם׃ </p>
<p id="v22"><sup><small>22</small></sup>  אך־בזאת יאתו לנו האנשׁים לשׁבת אתנו להיות לעם אחד בהמול לנו כל־זכר כאשׁר הם נמלים׃ </p>
<p id="v23"><sup><small>23</small></sup>  מקנהם וקנינם וכל־בהמתם הלוא לנו הם אך נאותה להם וישׁבו אתנו׃ </p>
<p id="v24"><sup><small>24</small></sup>  וישׁמעו אל־חמור ואל־שׁכם בנו כל־יצאי שׁער עירו וימלו כל־זכר כל־יצאי שׁער עירו׃ </p>
<p id="v25"><sup><small>25</small></sup>  ויהי ביום השׁלישׁי בהיותם כאבים ויקחו שׁני־בני־יעקב שׁמעון ולוי אחי דינה אישׁ חרבו ויבאו על־העיר בטח ויהרגו כל־זכר׃ </p>
<p id="v26"><sup><small>26</small></sup>  ואת־חמור ואת־שׁכם בנו הרגו לפי־חרב ויקחו את־דינה מבית שׁכם ויצאו׃ </p>
<p id="v27"><sup><small>27</small></sup>  בני יעקב באו על־החללים ויבזו העיר אשׁר טמאו אחותם׃ </p>
<p id="v28"><sup><small>28</small></sup>  את־צאנם ואת־בקרם ואת־חמריהם ואת אשׁר־בעיר ואת־אשׁר בשׂדה לקחו׃ </p>
<p id="v29"><sup><small>29</small></sup>  ואת־כל־חילם ואת־כל־טפם ואת־נשׁיהם שׁבו ויבזו ואת כל־אשׁר בבית׃ </p>
<p id="v30"><sup><small>30</small></sup>  ויאמר יעקב אל־שׁמעון ואל־לוי עכרתם אתי להבאישׁני בישׁב הארץ בכנעני ובפרזי ואני מתי מספר ונאספו עלי והכוני ונשׁמדתי אני וביתי׃ </p>
<p id="v31"><sup><small>31</small></sup>  ויאמרו הכזונה יעשׂה את־אחותנו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/33">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 33</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/35">
          <span class="pr-2">בראשית - פֶּרֶק 35</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
