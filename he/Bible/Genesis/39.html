<!--
title: בראשית - פֶּרֶק 39
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Genesis/38">בראשית - פֶּרֶק 38</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Genesis/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Genesis/40">בראשית - פֶּרֶק 40</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויוסף הורד מצרימה ויקנהו פוטיפר סריס פרעה שׂר הטבחים אישׁ מצרי מיד הישׁמעאלים אשׁר הורדהו שׁמה׃ </p>
<p id="v2"><sup><small>2</small></sup>  ויהי יהוה את־יוסף ויהי אישׁ מצליח ויהי בבית אדניו המצרי׃ </p>
<p id="v3"><sup><small>3</small></sup>  וירא אדניו כי יהוה אתו וכל אשׁר־הוא עשׂה יהוה מצליח בידו׃ </p>
<p id="v4"><sup><small>4</small></sup>  וימצא יוסף חן בעיניו וישׁרת אתו ויפקדהו על־ביתו וכל־ישׁ־לו נתן בידו׃ </p>
<p id="v5"><sup><small>5</small></sup>  ויהי מאז הפקיד אתו בביתו ועל כל־אשׁר ישׁ־לו ויברך יהוה את־בית המצרי בגלל יוסף ויהי ברכת יהוה בכל־אשׁר ישׁ־לו בבית ובשׂדה׃ </p>
<p id="v6"><sup><small>6</small></sup>  ויעזב כל־אשׁר־לו ביד־יוסף ולא־ידע אתו מאומה כי אם־הלחם אשׁר־הוא אוכל ויהי יוסף יפה־תאר ויפה מראה׃ </p>
<p id="v7"><sup><small>7</small></sup>  ויהי אחר הדברים האלה ותשׂא אשׁת־אדניו את־עיניה אל־יוסף ותאמר שׁכבה עמי׃ </p>
<p id="v8"><sup><small>8</small></sup>  וימאן ויאמר אל־אשׁת אדניו הן אדני לא־ידע אתי מה־בבית וכל אשׁר־ישׁ־לו נתן בידי׃ </p>
<p id="v9"><sup><small>9</small></sup>  איננו גדול בבית הזה ממני ולא־חשׂך ממני מאומה כי אם־אותך באשׁר את־אשׁתו ואיך אעשׂה הרעה הגדלה הזאת וחטאתי לאלהים׃ </p>
<p id="v10"><sup><small>10</small></sup>  ויהי כדברה אל־יוסף יום יום ולא־שׁמע אליה לשׁכב אצלה להיות עמה׃ </p>
<p id="v11"><sup><small>11</small></sup>  ויהי כהיום הזה ויבא הביתה לעשׂות מלאכתו ואין אישׁ מאנשׁי הבית שׁם בבית׃ </p>
<p id="v12"><sup><small>12</small></sup>  ותתפשׂהו בבגדו לאמר שׁכבה עמי ויעזב בגדו בידה וינס ויצא החוצה׃ </p>
<p id="v13"><sup><small>13</small></sup>  ויהי כראותה כי־עזב בגדו בידה וינס החוצה׃ </p>
<p id="v14"><sup><small>14</small></sup>  ותקרא לאנשׁי ביתה ותאמר להם לאמר ראו הביא לנו אישׁ עברי לצחק בנו בא אלי לשׁכב עמי ואקרא בקול גדול׃ </p>
<p id="v15"><sup><small>15</small></sup>  ויהי כשׁמעו כי־הרימתי קולי ואקרא ויעזב בגדו אצלי וינס ויצא החוצה׃ </p>
<p id="v16"><sup><small>16</small></sup>  ותנח בגדו אצלה עד־בוא אדניו אל־ביתו׃ </p>
<p id="v17"><sup><small>17</small></sup>  ותדבר אליו כדברים האלה לאמר בא־אלי העבד העברי אשׁר־הבאת לנו לצחק בי׃ </p>
<p id="v18"><sup><small>18</small></sup>  ויהי כהרימי קולי ואקרא ויעזב בגדו אצלי וינס החוצה׃ </p>
<p id="v19"><sup><small>19</small></sup>  ויהי כשׁמע אדניו את־דברי אשׁתו אשׁר דברה אליו לאמר כדברים האלה עשׂה לי עבדך ויחר אפו׃ </p>
<p id="v20"><sup><small>20</small></sup>  ויקח אדני יוסף אתו ויתנהו אל־בית הסהר מקום אשׁר־אסורי המלך אסורים ויהי־שׁם בבית הסהר׃ </p>
<p id="v21"><sup><small>21</small></sup>  ויהי יהוה את־יוסף ויט אליו חסד ויתן חנו בעיני שׂר בית־הסהר׃ </p>
<p id="v22"><sup><small>22</small></sup>  ויתן שׂר בית־הסהר ביד־יוסף את כל־האסירם אשׁר בבית הסהר ואת כל־אשׁר עשׂים שׁם הוא היה עשׂה׃ </p>
<p id="v23"><sup><small>23</small></sup>  אין שׂר בית־הסהר ראה את־כל־מאומה בידו באשׁר יהוה אתו ואשׁר־הוא עשׂה יהוה מצליח׃ </p>
