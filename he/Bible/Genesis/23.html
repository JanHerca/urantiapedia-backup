<!--
title: בראשית - פֶּרֶק 23
description: 
published: true
date: 2022-10-6T10:37:18Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/22">בראשית - פֶּרֶק 22</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/24">בראשית - פֶּרֶק 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהיו חיי שׂרה מאה שׁנה ועשׂרים שׁנה ושׁבע שׁנים שׁני חיי שׂרה׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ותמת שׂרה בקרית ארבע הוא חברון בארץ כנען ויבא אברהם לספד לשׂרה ולבכתה׃ <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  ויקם אברהם מעל פני מתו וידבר אל־בני־חת לאמר׃ </p>
<p id="v4"><sup><small>4</small></sup>  גר־ותושׁב אנכי עמכם תנו לי אחזת־קבר עמכם ואקברה מתי מלפני׃ </p>
<p id="v5"><sup><small>5</small></sup>  ויענו בני־חת את־אברהם לאמר לו׃ </p>
<p id="v6"><sup><small>6</small></sup>  שׁמענו אדני נשׂיא אלהים אתה בתוכנו במבחר קברינו קבר את־מתך אישׁ ממנו את־קברו לא־יכלה ממך מקבר מתך׃ </p>
<p id="v7"><sup><small>7</small></sup>  ויקם אברהם וישׁתחו לעם־הארץ לבני־חת׃ </p>
<p id="v8"><sup><small>8</small></sup>  וידבר אתם לאמר אם־ישׁ את־נפשׁכם לקבר את־מתי מלפני שׁמעוני ופגעו־לי בעפרון בן־צחר׃ </p>
<p id="v9"><sup><small>9</small></sup>  ויתן־לי את־מערת המכפלה אשׁר־לו אשׁר בקצה שׂדהו בכסף מלא יתננה לי בתוככם לאחזת־קבר׃ </p>
<p id="v10"><sup><small>10</small></sup>  ועפרון ישׁב בתוך בני־חת ויען עפרון החתי את־אברהם באזני בני־חת לכל באי שׁער־עירו לאמר׃ </p>
<p id="v11"><sup><small>11</small></sup>  לא־אדני שׁמעני השׂדה נתתי לך והמערה אשׁר־בו לך נתתיה לעיני בני־עמי נתתיה לך קבר מתך׃ </p>
<p id="v12"><sup><small>12</small></sup>  וישׁתחו אברהם לפני עם הארץ׃ </p>
<p id="v13"><sup><small>13</small></sup>  וידבר אל־עפרון באזני עם־הארץ לאמר אך אם־אתה לו שׁמעני נתתי כסף השׂדה קח ממני ואקברה את־מתי שׁמה׃ </p>
<p id="v14"><sup><small>14</small></sup>  ויען עפרון את־אברהם לאמר לו׃ </p>
<p id="v15"><sup><small>15</small></sup>  אדני שׁמעני ארץ ארבע מאת שׁקל־כסף ביני ובינך מה־הוא ואת־מתך קבר׃ </p>
<p id="v16"><sup><small>16</small></sup>  וישׁמע אברהם אל־עפרון וישׁקל אברהם לעפרן את־הכסף אשׁר דבר באזני בני־חת ארבע מאות שׁקל כסף עבר לסחר׃ </p>
<p id="v17"><sup><small>17</small></sup>  ויקם שׂדה עפרון אשׁר במכפלה אשׁר לפני ממרא השׂדה והמערה אשׁר־בו וכל־העץ אשׁר בשׂדה אשׁר בכל־גבלו סביב׃ </p>
<p id="v18"><sup><small>18</small></sup>  לאברהם למקנה לעיני בני־חת בכל באי שׁער־עירו׃ </p>
<p id="v19"><sup><small>19</small></sup>  ואחרי־כן קבר אברהם את־שׂרה אשׁתו אל־מערת שׂדה המכפלה על־פני ממרא הוא חברון בארץ כנען׃ </p>
<p id="v20"><sup><small>20</small></sup>  ויקם השׂדה והמערה אשׁר־בו לאברהם לאחזת־קבר מאת בני־חת׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/22">בראשית - פֶּרֶק 22</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/24">בראשית - פֶּרֶק 24</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 23:1 <i>גילה של שרה</i>: <a href="/he/The_Urantia_Book/93#p9_8">או 93:9.8</a>. </li>
  <li id="fn2"><a href="#cite2">↑</a> 23:2,17-20 <i>חזרה לחברון</i>: <a href="/he/The_Urantia_Book/93#p9_4">או 93:9.4</a>. </li>
</ol>
</div>
