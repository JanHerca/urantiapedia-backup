<!--
title: בראשית - פֶּרֶק 30
description: 
published: true
date: 2022-10-6T10:37:18Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/29">בראשית - פֶּרֶק 29</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/31">בראשית - פֶּרֶק 31</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ותרא רחל כי לא ילדה ליעקב ותקנא רחל באחתה ותאמר אל־יעקב הבה־לי בנים ואם־אין מתה אנכי׃ </p>
<p id="v2"><sup><small>2</small></sup>  ויחר־אף יעקב ברחל ויאמר התחת אלהים אנכי אשׁר־מנע ממך פרי־בטן׃ </p>
<p id="v3"><sup><small>3</small></sup>  ותאמר הנה אמתי בלהה בא אליה ותלד על־ברכי ואבנה גם־אנכי ממנה׃ </p>
<p id="v4"><sup><small>4</small></sup>  ותתן־לו את־בלהה שׁפחתה לאשׁה ויבא אליה יעקב׃ </p>
<p id="v5"><sup><small>5</small></sup>  ותהר בלהה ותלד ליעקב בן׃ </p>
<p id="v6"><sup><small>6</small></sup>  ותאמר רחל דנני אלהים וגם שׁמע בקלי ויתן־לי בן על־כן קראה שׁמו דן׃ </p>
<p id="v7"><sup><small>7</small></sup>  ותהר עוד ותלד בלהה שׁפחת רחל בן שׁני ליעקב׃ </p>
<p id="v8"><sup><small>8</small></sup>  ותאמר רחל נפתולי אלהים נפתלתי עם־אחתי גם־יכלתי ותקרא שׁמו נפתלי׃ </p>
<p id="v9"><sup><small>9</small></sup>  ותרא לאה כי עמדה מלדת ותקח את־זלפה שׁפחתה ותתן אתה ליעקב לאשׁה׃ </p>
<p id="v10"><sup><small>10</small></sup>  ותלד זלפה שׁפחת לאה ליעקב בן׃ </p>
<p id="v11"><sup><small>11</small></sup>  ותאמר לאה בגד ותקרא את־שׁמו גד׃ </p>
<p id="v12"><sup><small>12</small></sup>  ותלד זלפה שׁפחת לאה בן שׁני ליעקב׃ </p>
<p id="v13"><sup><small>13</small></sup>  ותאמר לאה באשׁרי כי אשׁרוני בנות ותקרא את־שׁמו אשׁר׃ </p>
<p id="v14"><sup><small>14</small></sup>  וילך ראובן בימי קציר־חטים וימצא דודאים בשׂדה ויבא אתם אל־לאה אמו ותאמר רחל אל־לאה תני־נא לי מדודאי בנך׃ </p>
<p id="v15"><sup><small>15</small></sup>  ותאמר לה המעט קחתך את־אישׁי ולקחת גם את־דודאי בני ותאמר רחל לכן ישׁכב עמך הלילה תחת דודאי בנך׃ </p>
<p id="v16"><sup><small>16</small></sup>  ויבא יעקב מן־השׂדה בערב ותצא לאה לקראתו ותאמר אלי תבוא כי שׂכר שׂכרתיך בדודאי בני וישׁכב עמה בלילה הוא׃ </p>
<p id="v17"><sup><small>17</small></sup>  וישׁמע אלהים אל־לאה ותהר ותלד ליעקב בן חמישׁי׃ </p>
<p id="v18"><sup><small>18</small></sup>  ותאמר לאה נתן אלהים שׂכרי אשׁר־נתתי שׁפחתי לאישׁי ותקרא שׁמו ישׂשכר׃ </p>
<p id="v19"><sup><small>19</small></sup>  ותהר עוד לאה ותלד בן־שׁשׁי ליעקב׃ </p>
<p id="v20"><sup><small>20</small></sup>  ותאמר לאה זבדני אלהים אתי זבד טוב הפעם יזבלני אישׁי כי־ילדתי לו שׁשׁה בנים ותקרא את־שׁמו זבלון׃ </p>
<p id="v21"><sup><small>21</small></sup>  ואחר ילדה בת ותקרא את־שׁמה דינה׃ </p>
<p id="v22"><sup><small>22</small></sup>  ויזכר אלהים את־רחל וישׁמע אליה אלהים ויפתח את־רחמה׃ </p>
<p id="v23"><sup><small>23</small></sup>  ותהר ותלד בן ותאמר אסף אלהים את־חרפתי׃ </p>
<p id="v24"><sup><small>24</small></sup>  ותקרא את־שׁמו יוסף לאמר יסף יהוה לי בן אחר׃ </p>
<p id="v25"><sup><small>25</small></sup>  ויהי כאשׁר ילדה רחל את־יוסף ויאמר יעקב אל־לבן שׁלחני ואלכה אל־מקומי ולארצי׃ </p>
<p id="v26"><sup><small>26</small></sup>  תנה את־נשׁי ואת־ילדי אשׁר עבדתי אתך בהן ואלכה כי אתה ידעת את־עבדתי אשׁר עבדתיך׃ </p>
<p id="v27"><sup><small>27</small></sup>  ויאמר אליו לבן אם־נא מצאתי חן בעיניך נחשׁתי ויברכני יהוה בגללך׃ </p>
<p id="v28"><sup><small>28</small></sup>  ויאמר נקבה שׂכרך עלי ואתנה׃ </p>
<p id="v29"><sup><small>29</small></sup>  ויאמר אליו אתה ידעת את אשׁר עבדתיך ואת אשׁר־היה מקנך אתי׃ </p>
<p id="v30"><sup><small>30</small></sup>  כי מעט אשׁר־היה לך לפני ויפרץ לרב ויברך יהוה אתך לרגלי ועתה מתי אעשׂה גם־אנכי לביתי׃ </p>
<p id="v31"><sup><small>31</small></sup>  ויאמר מה אתן־לך ויאמר יעקב לא־תתן־לי מאומה אם־תעשׂה־לי הדבר הזה אשׁובה ארעה צאנך אשׁמר׃ </p>
<p id="v32"><sup><small>32</small></sup>  אעבר בכל־צאנך היום הסר משׁם כל־שׂה נקד וטלוא וכל־שׂה־חום בכשׂבים וטלוא ונקד בעזים והיה שׂכרי׃ </p>
<p id="v33"><sup><small>33</small></sup>  וענתה־בי צדקתי ביום מחר כי־תבוא על־שׂכרי לפניך כל אשׁר־איננו נקד וטלוא בעזים וחום בכשׂבים גנוב הוא אתי׃ </p>
<p id="v34"><sup><small>34</small></sup>  ויאמר לבן הן לו יהי כדברך׃ </p>
<p id="v35"><sup><small>35</small></sup>  ויסר ביום ההוא את־התישׁים העקדים והטלאים ואת כל־העזים הנקדות והטלאת כל אשׁר־לבן בו וכל־חום בכשׂבים ויתן ביד־בניו׃ </p>
<p id="v36"><sup><small>36</small></sup>  וישׂם דרך שׁלשׁת ימים בינו ובין יעקב ויעקב רעה את־צאן לבן הנותרת׃ </p>
<p id="v37"><sup><small>37</small></sup>  ויקח־לו יעקב מקל לבנה לח ולוז וערמון ויפצל בהן פצלות לבנות מחשׂף הלבן אשׁר על־המקלות׃ </p>
<p id="v38"><sup><small>38</small></sup>  ויצג את־המקלות אשׁר פצל ברהטים בשׁקתות המים אשׁר תבאן הצאן לשׁתות לנכח הצאן ויחמנה בבאן לשׁתות׃ </p>
<p id="v39"><sup><small>39</small></sup>  ויחמו הצאן אל־המקלות ותלדן הצאן עקדים נקדים וטלאים׃ </p>
<p id="v40"><sup><small>40</small></sup>  והכשׂבים הפריד יעקב ויתן פני הצאן אל־עקד וכל־חום בצאן לבן וישׁת־לו עדרים לבדו ולא שׁתם על־צאן לבן׃ </p>
<p id="v41"><sup><small>41</small></sup>  והיה בכל־יחם הצאן המקשׁרות ושׂם יעקב את־המקלות לעיני הצאן ברהטים ליחמנה במקלות׃ </p>
<p id="v42"><sup><small>42</small></sup>  ובהעטיף הצאן לא ישׂים והיה העטפים ללבן והקשׁרים ליעקב׃ </p>
<p id="v43"><sup><small>43</small></sup>  ויפרץ האישׁ מאד מאד ויהי־לו צאן רבות ושׁפחות ועבדים וגמלים וחמרים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/29">בראשית - פֶּרֶק 29</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/31">בראשית - פֶּרֶק 31</a></td>
      </tr>
    </tbody>
  </table>
</figure>
