<!--
title: בראשית - פֶּרֶק 24
description: 
published: true
date: 2023-11-8T20:31:8Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/23">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 23</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/25">
          <span class="pr-2">בראשית - פֶּרֶק 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ואברהם זקן בא בימים ויהוה ברך את־אברהם בכל׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ויאמר אברהם אל־עבדו זקן ביתו המשׁל בכל־אשׁר־לו שׂים־נא ידך תחת ירכי׃ <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  ואשׁביעך ביהוה אלהי השׁמים ואלהי הארץ אשׁר לא־תקח אשׁה לבני מבנות הכנעני אשׁר אנכי יושׁב בקרבו׃ <sup id="cite3"><a href="#fn3">[3]</a></sup></p>
<p id="v4"><sup><small>4</small></sup>  כי אל־ארצי ואל־מולדתי תלך ולקחת אשׁה לבני ליצחק׃ </p>
<p id="v5"><sup><small>5</small></sup>  ויאמר אליו העבד אולי לא־תאבה האשׁה ללכת אחרי אל־הארץ הזאת ההשׁב אשׁיב את־בנך אל־הארץ אשׁר־יצאת משׁם׃ </p>
<p id="v6"><sup><small>6</small></sup>  ויאמר אליו אברהם השׁמר לך פן־תשׁיב את־בני שׁמה׃ </p>
<p id="v7"><sup><small>7</small></sup>  יהוה אלהי השׁמים אשׁר לקחני מבית אבי ומארץ מולדתי ואשׁר דבר־לי ואשׁר נשׁבע־לי לאמר לזרעך אתן את־הארץ הזאת הוא ישׁלח מלאכו לפניך ולקחת אשׁה לבני משׁם׃ </p>
<p id="v8"><sup><small>8</small></sup>  ואם־לא תאבה האשׁה ללכת אחריך ונקית משׁבעתי זאת רק את־בני לא תשׁב שׁמה׃ </p>
<p id="v9"><sup><small>9</small></sup>  וישׂם העבד את־ידו תחת ירך אברהם אדניו וישׁבע לו על־הדבר הזה׃ </p>
<p id="v10"><sup><small>10</small></sup>  ויקח העבד עשׂרה גמלים מגמלי אדניו וילך וכל־טוב אדניו בידו ויקם וילך אל־ארם נהרים אל־עיר נחור׃ </p>
<p id="v11"><sup><small>11</small></sup>  ויברך הגמלים מחוץ לעיר אל־באר המים לעת ערב לעת צאת השׁאבת׃ </p>
<p id="v12"><sup><small>12</small></sup>  ויאמר יהוה אלהי אדני אברהם הקרה־נא לפני היום ועשׂה־חסד עם אדני אברהם׃ </p>
<p id="v13"><sup><small>13</small></sup>  הנה אנכי נצב על־עין המים ובנות אנשׁי העיר יצאת לשׁאב מים׃ </p>
<p id="v14"><sup><small>14</small></sup>  והיה הנער אשׁר אמר אליה הטי־נא כדך ואשׁתה ואמרה שׁתה וגם־גמליך אשׁקה אתה הכחת לעבדך ליצחק ובה אדע כי־עשׂית חסד עם־אדני׃ </p>
<p id="v15"><sup><small>15</small></sup>  ויהי־הוא טרם כלה לדבר והנה רבקה יצאת אשׁר ילדה לבתואל בן־מלכה אשׁת נחור אחי אברהם וכדה על־שׁכמה׃ </p>
<p id="v16"><sup><small>16</small></sup>  והנער טבת מראה מאד בתולה ואישׁ לא ידעה ותרד העינה ותמלא כדה ותעל׃ </p>
<p id="v17"><sup><small>17</small></sup>  וירץ העבד לקראתה ויאמר הגמיאיני נא מעט־מים מכדך׃ </p>
<p id="v18"><sup><small>18</small></sup>  ותאמר שׁתה אדני ותמהר ותרד כדה על־ידה ותשׁקהו׃ </p>
<p id="v19"><sup><small>19</small></sup>  ותכל להשׁקתו ותאמר גם לגמליך אשׁאב עד אם־כלו לשׁתת׃ </p>
<p id="v20"><sup><small>20</small></sup>  ותמהר ותער כדה אל־השׁקת ותרץ עוד אל־הבאר לשׁאב ותשׁאב לכל־גמליו׃ </p>
<p id="v21"><sup><small>21</small></sup>  והאישׁ משׁתאה לה מחרישׁ לדעת ההצליח יהוה דרכו אם־לא׃ </p>
<p id="v22"><sup><small>22</small></sup>  ויהי כאשׁר כלו הגמלים לשׁתות ויקח האישׁ נזם זהב בקע משׁקלו ושׁני צמידים על־ידיה עשׂרה זהב משׁקלם׃ </p>
<p id="v23"><sup><small>23</small></sup>  ויאמר בת־מי את הגידי נא לי הישׁ בית־אביך מקום לנו ללין׃ </p>
<p id="v24"><sup><small>24</small></sup>  ותאמר אליו בת־בתואל אנכי בן־מלכה אשׁר ילדה לנחור׃ </p>
<p id="v25"><sup><small>25</small></sup>  ותאמר אליו גם־תבן גם־מספוא רב עמנו גם־מקום ללון׃ </p>
<p id="v26"><sup><small>26</small></sup>  ויקד האישׁ וישׁתחו ליהוה׃ </p>
<p id="v27"><sup><small>27</small></sup>  ויאמר ברוך יהוה אלהי אדני אברהם אשׁר לא־עזב חסדו ואמתו מעם אדני אנכי בדרך נחני יהוה בית אחי אדני׃ </p>
<p id="v28"><sup><small>28</small></sup>  ותרץ הנער ותגד לבית אמה כדברים האלה׃ </p>
<p id="v29"><sup><small>29</small></sup>  ולרבקה אח ושׁמו לבן וירץ לבן אל־האישׁ החוצה אל־העין׃ </p>
<p id="v30"><sup><small>30</small></sup>  ויהי כראת את־הנזם ואת־הצמדים על־ידי אחתו וכשׁמעו את־דברי רבקה אחתו לאמר כה־דבר אלי האישׁ ויבא אל־האישׁ והנה עמד על־הגמלים על־העין׃ </p>
<p id="v31"><sup><small>31</small></sup>  ויאמר בוא ברוך יהוה למה תעמד בחוץ ואנכי פניתי הבית ומקום לגמלים׃ </p>
<p id="v32"><sup><small>32</small></sup>  ויבא האישׁ הביתה ויפתח הגמלים ויתן תבן ומספוא לגמלים ומים לרחץ רגליו ורגלי האנשׁים אשׁר אתו׃ </p>
<p id="v33"><sup><small>33</small></sup>  ויישׂם לפניו לאכל ויאמר לא אכל עד אם־דברתי דברי ויאמר דבר׃ </p>
<p id="v34"><sup><small>34</small></sup>  ויאמר עבד אברהם אנכי׃ </p>
<p id="v35"><sup><small>35</small></sup>  ויהוה ברך את־אדני מאד ויגדל ויתן־לו צאן ובקר וכסף וזהב ועבדם ושׁפחת וגמלים וחמרים׃ </p>
<p id="v36"><sup><small>36</small></sup>  ותלד שׂרה אשׁת אדני בן לאדני אחרי זקנתה ויתן־לו את־כל־אשׁר־לו׃ <sup id="cite4"><a href="#fn4">[4]</a></sup></p>
<p id="v37"><sup><small>37</small></sup>  וישׁבעני אדני לאמר לא־תקח אשׁה לבני מבנות הכנעני אשׁר אנכי ישׁב בארצו׃ </p>
<p id="v38"><sup><small>38</small></sup>  אם־לא אל־בית־אבי תלך ואל־משׁפחתי ולקחת אשׁה לבני׃ </p>
<p id="v39"><sup><small>39</small></sup>  ואמר אל־אדני אלי לא־תלך האשׁה אחרי׃ </p>
<p id="v40"><sup><small>40</small></sup>  ויאמר אלי יהוה אשׁר־התהלכתי לפניו ישׁלח מלאכו אתך והצליח דרכך ולקחת אשׁה לבני ממשׁפחתי ומבית אבי׃ </p>
<p id="v41"><sup><small>41</small></sup>  אז תנקה מאלתי כי תבוא אל־משׁפחתי ואם־לא יתנו לך והיית נקי מאלתי׃ </p>
<p id="v42"><sup><small>42</small></sup>  ואבא היום אל־העין ואמר יהוה אלהי אדני אברהם אם־ישׁך־נא מצליח דרכי אשׁר אנכי הלך עליה׃ </p>
<p id="v43"><sup><small>43</small></sup>  הנה אנכי נצב על־עין המים והיה העלמה היצאת לשׁאב ואמרתי אליה השׁקיני־נא מעט־מים מכדך׃ </p>
<p id="v44"><sup><small>44</small></sup>  ואמרה אלי גם־אתה שׁתה וגם לגמליך אשׁאב הוא האשׁה אשׁר־הכיח יהוה לבן־אדני׃ </p>
<p id="v45"><sup><small>45</small></sup>  אני טרם אכלה לדבר אל־לבי והנה רבקה יצאת וכדה על־שׁכמה ותרד העינה ותשׁאב ואמר אליה השׁקיני נא׃ </p>
<p id="v46"><sup><small>46</small></sup>  ותמהר ותורד כדה מעליה ותאמר שׁתה וגם־גמליך אשׁקה ואשׁת וגם הגמלים השׁקתה׃ </p>
<p id="v47"><sup><small>47</small></sup>  ואשׁאל אתה ואמר בת־מי את ותאמר בת־בתואל בן־נחור אשׁר ילדה־לו מלכה ואשׂם הנזם על־אפה והצמידים על־ידיה׃ </p>
<p id="v48"><sup><small>48</small></sup>  ואקד ואשׁתחוה ליהוה ואברך את־יהוה אלהי אדני אברהם אשׁר הנחני בדרך אמת לקחת את־בת־אחי אדני לבנו׃ </p>
<p id="v49"><sup><small>49</small></sup>  ועתה אם־ישׁכם עשׂים חסד ואמת את־אדני הגידו לי ואם־לא הגידו לי ואפנה על־ימין או על־שׂמאל׃ </p>
<p id="v50"><sup><small>50</small></sup>  ויען לבן ובתואל ויאמרו מיהוה יצא הדבר לא נוכל דבר אליך רע או־טוב׃ </p>
<p id="v51"><sup><small>51</small></sup>  הנה־רבקה לפניך קח ולך ותהי אשׁה לבן־אדניך כאשׁר דבר יהוה׃ </p>
<p id="v52"><sup><small>52</small></sup>  ויהי כאשׁר שׁמע עבד אברהם את־דבריהם וישׁתחו ארצה ליהוה׃ </p>
<p id="v53"><sup><small>53</small></sup>  ויוצא העבד כלי־כסף וכלי זהב ובגדים ויתן לרבקה ומגדנת נתן לאחיה ולאמה׃ </p>
<p id="v54"><sup><small>54</small></sup>  ויאכלו וישׁתו הוא והאנשׁים אשׁר־עמו וילינו ויקומו בבקר ויאמר שׁלחני לאדני׃ </p>
<p id="v55"><sup><small>55</small></sup>  ויאמר אחיה ואמה תשׁב הנער אתנו ימים או עשׂור אחר תלך׃ </p>
<p id="v56"><sup><small>56</small></sup>  ויאמר אלהם אל־תאחרו אתי ויהוה הצליח דרכי שׁלחוני ואלכה לאדני׃ </p>
<p id="v57"><sup><small>57</small></sup>  ויאמרו נקרא לנער ונשׁאלה את־פיה׃ </p>
<p id="v58"><sup><small>58</small></sup>  ויקראו לרבקה ויאמרו אליה התלכי עם־האישׁ הזה ותאמר אלך׃ </p>
<p id="v59"><sup><small>59</small></sup>  וישׁלחו את־רבקה אחתם ואת־מנקתה ואת־עבד אברהם ואת־אנשׁיו׃ </p>
<p id="v60"><sup><small>60</small></sup>  ויברכו את־רבקה ויאמרו לה אחתנו את היי לאלפי רבבה ויירשׁ זרעך את שׁער שׂנאיו׃ </p>
<p id="v61"><sup><small>61</small></sup>  ותקם רבקה ונערתיה ותרכבנה על־הגמלים ותלכנה אחרי האישׁ ויקח העבד את־רבקה וילך׃ </p>
<p id="v62"><sup><small>62</small></sup>  ויצחק בא מבוא באר לחי ראי והוא יושׁב בארץ הנגב׃ </p>
<p id="v63"><sup><small>63</small></sup>  ויצא יצחק לשׂוח בשׂדה לפנות ערב וישׂא עיניו וירא והנה גמלים באים׃ </p>
<p id="v64"><sup><small>64</small></sup>  ותשׂא רבקה את־עיניה ותרא את־יצחק ותפל מעל הגמל׃ </p>
<p id="v65"><sup><small>65</small></sup>  ותאמר אל־העבד מי־האישׁ הלזה ההלך בשׂדה לקראתנו ויאמר העבד הוא אדני ותקח הצעיף ותתכס׃ </p>
<p id="v66"><sup><small>66</small></sup>  ויספר העבד ליצחק את כל־הדברים אשׁר עשׂה׃ </p>
<p id="v67"><sup><small>67</small></sup>  ויבאה יצחק האהלה שׂרה אמו ויקח את־רבקה ותהי־לו לאשׁה ויאהבה וינחם יצחק אחרי אמו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/23">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 23</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/25">
          <span class="pr-2">בראשית - פֶּרֶק 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 24:1 <i>גיל אברהם</i>: <a href="/he/The_Urantia_Book/93#p9_8">או 93:9.8</a>. </li>
  <li id="fn2"><a href="#cite2">↑</a> 24:2-4,9 <i>השיג ליצחק אישה</i>: <a href="/he/The_Urantia_Book/93#p9_4">או 93:9.4</a>. </li>
  <li id="fn3"><a href="#cite3">↑</a> 24:3,7 <i>אלוהים אחד בשמיים</i>: <a href="/he/The_Urantia_Book/79#p1_9">או 79:1.9</a>. </li>
  <li id="fn4"><a href="#cite4">↑</a> 24:36-38,51 <i>השיג ליצחק אישה</i>: <a href="/he/The_Urantia_Book/93#p9_4">או 93:9.4</a>. </li>
</ol>
</div>
