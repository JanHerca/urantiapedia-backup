<!--
title: בראשית - פֶּרֶק 43
description: 
published: true
date: 2022-10-6T10:37:18Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/42">בראשית - פֶּרֶק 42</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/44">בראשית - פֶּרֶק 44</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  והרעב כבד בארץ׃ </p>
<p id="v2"><sup><small>2</small></sup>  ויהי כאשׁר כלו לאכל את־השׁבר אשׁר הביאו ממצרים ויאמר אליהם אביהם שׁבו שׁברו־לנו מעט־אכל׃ </p>
<p id="v3"><sup><small>3</small></sup>  ויאמר אליו יהודה לאמר העד העד בנו האישׁ לאמר לא־תראו פני בלתי אחיכם אתכם׃ </p>
<p id="v4"><sup><small>4</small></sup>  אם־ישׁך משׁלח את־אחינו אתנו נרדה ונשׁברה לך אכל׃ </p>
<p id="v5"><sup><small>5</small></sup>  ואם־אינך משׁלח לא נרד כי־האישׁ אמר אלינו לא־תראו פני בלתי אחיכם אתכם׃ </p>
<p id="v6"><sup><small>6</small></sup>  ויאמר ישׂראל למה הרעתם לי להגיד לאישׁ העוד לכם אח׃ </p>
<p id="v7"><sup><small>7</small></sup>  ויאמרו שׁאול שׁאל־האישׁ לנו ולמולדתנו לאמר העוד אביכם חי הישׁ לכם אח ונגד־לו על־פי הדברים האלה הידוע נדע כי יאמר הורידו את־אחיכם׃ </p>
<p id="v8"><sup><small>8</small></sup>  ויאמר יהודה אל־ישׂראל אביו שׁלחה הנער אתי ונקומה ונלכה ונחיה ולא נמות גם־אנחנו גם־אתה גם־טפנו׃ </p>
<p id="v9"><sup><small>9</small></sup>  אנכי אערבנו מידי תבקשׁנו אם־לא הביאתיו אליך והצגתיו לפניך וחטאתי לך כל־הימים׃ </p>
<p id="v10"><sup><small>10</small></sup>  כי לולא התמהמהנו כי־עתה שׁבנו זה פעמים׃ </p>
<p id="v11"><sup><small>11</small></sup>  ויאמר אלהם ישׂראל אביהם אם־כן אפוא זאת עשׂו קחו מזמרת הארץ בכליכם והורידו לאישׁ מנחה מעט צרי ומעט דבשׁ נכאת ולט בטנים ושׁקדים׃ </p>
<p id="v12"><sup><small>12</small></sup>  וכסף משׁנה קחו בידכם ואת־הכסף המושׁב בפי אמתחתיכם תשׁיבו בידכם אולי משׁגה הוא׃ </p>
<p id="v13"><sup><small>13</small></sup>  ואת־אחיכם קחו וקומו שׁובו אל־האישׁ׃ </p>
<p id="v14"><sup><small>14</small></sup>  ואל שׁדי יתן לכם רחמים לפני האישׁ ושׁלח לכם את־אחיכם אחר ואת־בנימין ואני כאשׁר שׁכלתי שׁכלתי׃ </p>
<p id="v15"><sup><small>15</small></sup>  ויקחו האנשׁים את־המנחה הזאת ומשׁנה־כסף לקחו בידם ואת־בנימן ויקמו וירדו מצרים ויעמדו לפני יוסף׃ </p>
<p id="v16"><sup><small>16</small></sup>  וירא יוסף אתם את־בנימין ויאמר לאשׁר על־ביתו הבא את־האנשׁים הביתה וטבח טבח והכן כי אתי יאכלו האנשׁים בצהרים׃ </p>
<p id="v17"><sup><small>17</small></sup>  ויעשׂ האישׁ כאשׁר אמר יוסף ויבא האישׁ את־האנשׁים ביתה יוסף׃ </p>
<p id="v18"><sup><small>18</small></sup>  וייראו האנשׁים כי הובאו בית יוסף ויאמרו על־דבר הכסף השׁב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת־חמרינו׃ </p>
<p id="v19"><sup><small>19</small></sup>  ויגשׁו אל־האישׁ אשׁר על־בית יוסף וידברו אליו פתח הבית׃ </p>
<p id="v20"><sup><small>20</small></sup>  ויאמרו בי אדני ירד ירדנו בתחלה לשׁבר־אכל׃ </p>
<p id="v21"><sup><small>21</small></sup>  ויהי כי־באנו אל־המלון ונפתחה את־אמתחתינו והנה כסף־אישׁ בפי אמתחתו כספנו במשׁקלו ונשׁב אתו בידנו׃ </p>
<p id="v22"><sup><small>22</small></sup>  וכסף אחר הורדנו בידנו לשׁבר־אכל לא ידענו מי־שׂם כספנו באמתחתינו׃ </p>
<p id="v23"><sup><small>23</small></sup>  ויאמר שׁלום לכם אל־תיראו אלהיכם ואלהי אביכם נתן לכם מטמון באמתחתיכם כספכם בא אלי ויוצא אלהם את־שׁמעון׃ </p>
<p id="v24"><sup><small>24</small></sup>  ויבא האישׁ את־האנשׁים ביתה יוסף ויתן־מים וירחצו רגליהם ויתן מספוא לחמריהם׃ </p>
<p id="v25"><sup><small>25</small></sup>  ויכינו את־המנחה עד־בוא יוסף בצהרים כי שׁמעו כי־שׁם יאכלו לחם׃ </p>
<p id="v26"><sup><small>26</small></sup>  ויבא יוסף הביתה ויביאו לו את־המנחה אשׁר־בידם הביתה וישׁתחוו־לו ארצה׃ </p>
<p id="v27"><sup><small>27</small></sup>  וישׁאל להם לשׁלום ויאמר השׁלום אביכם הזקן אשׁר אמרתם העודנו חי׃ </p>
<p id="v28"><sup><small>28</small></sup>  ויאמרו שׁלום לעבדך לאבינו עודנו חי ויקדו וישׁתחו׃ </p>
<p id="v29"><sup><small>29</small></sup>  וישׂא עיניו וירא את־בנימין אחיו בן־אמו ויאמר הזה אחיכם הקטן אשׁר אמרתם אלי ויאמר אלהים יחנך בני׃ </p>
<p id="v30"><sup><small>30</small></sup>  וימהר יוסף כי־נכמרו רחמיו אל־אחיו ויבקשׁ לבכות ויבא החדרה ויבך שׁמה׃ </p>
<p id="v31"><sup><small>31</small></sup>  וירחץ פניו ויצא ויתאפק ויאמר שׂימו לחם׃ </p>
<p id="v32"><sup><small>32</small></sup>  וישׂימו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את־העברים לחם כי־תועבה הוא למצרים׃ </p>
<p id="v33"><sup><small>33</small></sup>  וישׁבו לפניו הבכר כבכרתו והצעיר כצערתו ויתמהו האנשׁים אישׁ אל־רעהו׃ </p>
<p id="v34"><sup><small>34</small></sup>  וישׂא משׂאת מאת פניו אלהם ותרב משׂאת בנימן ממשׂאת כלם חמשׁ ידות וישׁתו וישׁכרו עמו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/42">בראשית - פֶּרֶק 42</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/44">בראשית - פֶּרֶק 44</a></td>
      </tr>
    </tbody>
  </table>
</figure>
