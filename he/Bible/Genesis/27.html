<!--
title: בראשית - פֶּרֶק 27
description: 
published: true
date: 2022-10-6T10:37:18Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/26">בראשית - פֶּרֶק 26</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/28">בראשית - פֶּרֶק 28</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי כי־זקן יצחק ותכהין עיניו מראת ויקרא את־עשׂו בנו הגדל ויאמר אליו בני ויאמר אליו הנני׃ </p>
<p id="v2"><sup><small>2</small></sup>  ויאמר הנה־נא זקנתי לא ידעתי יום מותי׃ </p>
<p id="v3"><sup><small>3</small></sup>  ועתה שׂא־נא כליך תליך וקשׁתך וצא השׂדה וצודה לי צידה׃ </p>
<p id="v4"><sup><small>4</small></sup>  ועשׂה־לי מטעמים כאשׁר אהבתי והביאה לי ואכלה בעבור תברכך נפשׁי בטרם אמות׃ </p>
<p id="v5"><sup><small>5</small></sup>  ורבקה שׁמעת בדבר יצחק אל־עשׂו בנו וילך עשׂו השׂדה לצוד ציד להביא׃ </p>
<p id="v6"><sup><small>6</small></sup>  ורבקה אמרה אל־יעקב בנה לאמר הנה שׁמעתי את־אביך מדבר אל־עשׂו אחיך לאמר׃ </p>
<p id="v7"><sup><small>7</small></sup>  הביאה לי ציד ועשׂה־לי מטעמים ואכלה ואברככה לפני יהוה לפני מותי׃ </p>
<p id="v8"><sup><small>8</small></sup>  ועתה בני שׁמע בקלי לאשׁר אני מצוה אתך׃ </p>
<p id="v9"><sup><small>9</small></sup>  לך־נא אל־הצאן וקח־לי משׁם שׁני גדיי עזים טבים ואעשׂה אתם מטעמים לאביך כאשׁר אהב׃ </p>
<p id="v10"><sup><small>10</small></sup>  והבאת לאביך ואכל בעבר אשׁר יברכך לפני מותו׃ </p>
<p id="v11"><sup><small>11</small></sup>  ויאמר יעקב אל־רבקה אמו הן עשׂו אחי אישׁ שׂער ואנכי אישׁ חלק׃ </p>
<p id="v12"><sup><small>12</small></sup>  אולי ימשׁני אבי והייתי בעיניו כמתעתע והבאתי עלי קללה ולא ברכה׃ </p>
<p id="v13"><sup><small>13</small></sup>  ותאמר לו אמו עלי קללתך בני אך שׁמע בקלי ולך קח־לי׃ </p>
<p id="v14"><sup><small>14</small></sup>  וילך ויקח ויבא לאמו ותעשׂ אמו מטעמים כאשׁר אהב אביו׃ </p>
<p id="v15"><sup><small>15</small></sup>  ותקח רבקה את־בגדי עשׂו בנה הגדל החמדת אשׁר אתה בבית ותלבשׁ את־יעקב בנה הקטן׃ </p>
<p id="v16"><sup><small>16</small></sup>  ואת ערת גדיי העזים הלבישׁה על־ידיו ועל חלקת צואריו׃ </p>
<p id="v17"><sup><small>17</small></sup>  ותתן את־המטעמים ואת־הלחם אשׁר עשׂתה ביד יעקב בנה׃ </p>
<p id="v18"><sup><small>18</small></sup>  ויבא אל־אביו ויאמר אבי ויאמר הנני מי אתה בני׃ </p>
<p id="v19"><sup><small>19</small></sup>  ויאמר יעקב אל־אביו אנכי עשׂו בכרך עשׂיתי כאשׁר דברת אלי קום־נא שׁבה ואכלה מצידי בעבור תברכני נפשׁך׃ </p>
<p id="v20"><sup><small>20</small></sup>  ויאמר יצחק אל־בנו מה־זה מהרת למצא בני ויאמר כי הקרה יהוה אלהיך לפני׃ </p>
<p id="v21"><sup><small>21</small></sup>  ויאמר יצחק אל־יעקב גשׁה־נא ואמשׁך בני האתה זה בני עשׂו אם־לא׃ </p>
<p id="v22"><sup><small>22</small></sup>  ויגשׁ יעקב אל־יצחק אביו וימשׁהו ויאמר הקל קול יעקב והידים ידי עשׂו׃ </p>
<p id="v23"><sup><small>23</small></sup>  ולא הכירו כי־היו ידיו כידי עשׂו אחיו שׂערת ויברכהו׃ </p>
<p id="v24"><sup><small>24</small></sup>  ויאמר אתה זה בני עשׂו ויאמר אני׃ </p>
<p id="v25"><sup><small>25</small></sup>  ויאמר הגשׁה לי ואכלה מציד בני למען תברכך נפשׁי ויגשׁ־לו ויאכל ויבא לו יין וישׁת׃ </p>
<p id="v26"><sup><small>26</small></sup>  ויאמר אליו יצחק אביו גשׁה־נא ושׁקה־לי בני׃ </p>
<p id="v27"><sup><small>27</small></sup>  ויגשׁ וישׁק־לו וירח את־ריח בגדיו ויברכהו ויאמר ראה ריח בני כריח שׂדה אשׁר ברכו יהוה׃ </p>
<p id="v28"><sup><small>28</small></sup>  ויתן־לך האלהים מטל השׁמים ומשׁמני הארץ ורב דגן ותירשׁ׃ </p>
<p id="v29"><sup><small>29</small></sup>  יעבדוך עמים וישׁתחו לך לאמים הוה גביר לאחיך וישׁתחוו לך בני אמך ארריך ארור ומברכיך ברוך׃ </p>
<p id="v30"><sup><small>30</small></sup>  ויהי כאשׁר כלה יצחק לברך את־יעקב ויהי אך יצא יצא יעקב מאת פני יצחק אביו ועשׂו אחיו בא מצידו׃ </p>
<p id="v31"><sup><small>31</small></sup>  ויעשׂ גם־הוא מטעמים ויבא לאביו ויאמר לאביו יקם אבי ויאכל מציד בנו בעבר תברכני נפשׁך׃ </p>
<p id="v32"><sup><small>32</small></sup>  ויאמר לו יצחק אביו מי־אתה ויאמר אני בנך בכרך עשׂו׃ </p>
<p id="v33"><sup><small>33</small></sup>  ויחרד יצחק חרדה גדלה עד־מאד ויאמר מי־אפוא הוא הצד־ציד ויבא לי ואכל מכל בטרם תבוא ואברכהו גם־ברוך יהיה׃ </p>
<p id="v34"><sup><small>34</small></sup>  כשׁמע עשׂו את־דברי אביו ויצעק צעקה גדלה ומרה עד־מאד ויאמר לאביו ברכני גם־אני אבי׃ </p>
<p id="v35"><sup><small>35</small></sup>  ויאמר בא אחיך במרמה ויקח ברכתך׃ </p>
<p id="v36"><sup><small>36</small></sup>  ויאמר הכי קרא שׁמו יעקב ויעקבני זה פעמים את־בכרתי לקח והנה עתה לקח ברכתי ויאמר הלא־אצלת לי ברכה׃ </p>
<p id="v37"><sup><small>37</small></sup>  ויען יצחק ויאמר לעשׂו הן גביר שׂמתיו לך ואת־כל־אחיו נתתי לו לעבדים ודגן ותירשׁ סמכתיו ולכה אפוא מה אעשׂה בני׃ </p>
<p id="v38"><sup><small>38</small></sup>  ויאמר עשׂו אל־אביו הברכה אחת הוא־לך אבי ברכני גם־אני אבי וישׂא עשׂו קלו ויבך׃ </p>
<p id="v39"><sup><small>39</small></sup>  ויען יצחק אביו ויאמר אליו הנה משׁמני הארץ יהיה מושׁבך ומטל השׁמים מעל׃ </p>
<p id="v40"><sup><small>40</small></sup>  ועל־חרבך תחיה ואת־אחיך תעבד והיה כאשׁר תריד ופרקת עלו מעל צוארך׃ </p>
<p id="v41"><sup><small>41</small></sup>  וישׂטם עשׂו את־יעקב על־הברכה אשׁר ברכו אביו ויאמר עשׂו בלבו יקרבו ימי אבל אבי ואהרגה את־יעקב אחי׃ </p>
<p id="v42"><sup><small>42</small></sup>  ויגד לרבקה את־דברי עשׂו בנה הגדל ותשׁלח ותקרא ליעקב בנה הקטן ותאמר אליו הנה עשׂו אחיך מתנחם לך להרגך׃ </p>
<p id="v43"><sup><small>43</small></sup>  ועתה בני שׁמע בקלי וקום ברח־לך אל־לבן אחי חרנה׃ </p>
<p id="v44"><sup><small>44</small></sup>  וישׁבת עמו ימים אחדים עד אשׁר־תשׁוב חמת אחיך׃ </p>
<p id="v45"><sup><small>45</small></sup>  עד־שׁוב אף־אחיך ממך ושׁכח את אשׁר־עשׂית לו ושׁלחתי ולקחתיך משׁם למה אשׁכל גם־שׁניכם יום אחד׃ </p>
<p id="v46"><sup><small>46</small></sup>  ותאמר רבקה אל־יצחק קצתי בחיי מפני בנות חת אם־לקח יעקב אשׁה מבנות־חת כאלה מבנות הארץ למה לי חיים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/26">בראשית - פֶּרֶק 26</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/28">בראשית - פֶּרֶק 28</a></td>
      </tr>
    </tbody>
  </table>
</figure>
