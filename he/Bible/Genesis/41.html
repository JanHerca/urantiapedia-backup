<!--
title: בראשית - פֶּרֶק 41
description: 
published: true
date: 2023-11-8T20:31:8Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/40">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 40</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/42">
          <span class="pr-2">בראשית - פֶּרֶק 42</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי מקץ שׁנתים ימים ופרעה חלם והנה עמד על־היאר׃ </p>
<p id="v2"><sup><small>2</small></sup>  והנה מן־היאר עלת שׁבע פרות יפות מראה ובריאת בשׂר ותרעינה באחו׃ </p>
<p id="v3"><sup><small>3</small></sup>  והנה שׁבע פרות אחרות עלות אחריהן מן־היאר רעות מראה ודקות בשׂר ותעמדנה אצל הפרות על־שׂפת היאר׃ </p>
<p id="v4"><sup><small>4</small></sup>  ותאכלנה הפרות רעות המראה ודקת הבשׂר את שׁבע הפרות יפת המראה והבריאת וייקץ פרעה׃ </p>
<p id="v5"><sup><small>5</small></sup>  ויישׁן ויחלם שׁנית והנה שׁבע שׁבלים עלות בקנה אחד בריאות וטבות׃ </p>
<p id="v6"><sup><small>6</small></sup>  והנה שׁבע שׁבלים דקות ושׁדופת קדים צמחות אחריהן׃ </p>
<p id="v7"><sup><small>7</small></sup>  ותבלענה השׁבלים הדקות את שׁבע השׁבלים הבריאות והמלאות וייקץ פרעה והנה חלום׃ </p>
<p id="v8"><sup><small>8</small></sup>  ויהי בבקר ותפעם רוחו וישׁלח ויקרא את־כל־חרטמי מצרים ואת־כל־חכמיה ויספר פרעה להם את־חלמו ואין־פותר אותם לפרעה׃ </p>
<p id="v9"><sup><small>9</small></sup>  וידבר שׂר המשׁקים את־פרעה לאמר את־חטאי אני מזכיר היום׃ </p>
<p id="v10"><sup><small>10</small></sup>  פרעה קצף על־עבדיו ויתן אתי במשׁמר בית שׂר הטבחים אתי ואת שׂר האפים׃ </p>
<p id="v11"><sup><small>11</small></sup>  ונחלמה חלום בלילה אחד אני והוא אישׁ כפתרון חלמו חלמנו׃ </p>
<p id="v12"><sup><small>12</small></sup>  ושׁם אתנו נער עברי עבד לשׂר הטבחים ונספר־לו ויפתר־לנו את־חלמתינו אישׁ כחלמו פתר׃ </p>
<p id="v13"><sup><small>13</small></sup>  ויהי כאשׁר פתר־לנו כן היה אתי השׁיב על־כני ואתו תלה׃ </p>
<p id="v14"><sup><small>14</small></sup>  וישׁלח פרעה ויקרא את־יוסף ויריצהו מן־הבור ויגלח ויחלף שׂמלתיו ויבא אל־פרעה׃ </p>
<p id="v15"><sup><small>15</small></sup>  ויאמר פרעה אל־יוסף חלום חלמתי ופתר אין אתו ואני שׁמעתי עליך לאמר תשׁמע חלום לפתר אתו׃ </p>
<p id="v16"><sup><small>16</small></sup>  ויען יוסף את־פרעה לאמר בלעדי אלהים יענה את־שׁלום פרעה׃ </p>
<p id="v17"><sup><small>17</small></sup>  וידבר פרעה אל־יוסף בחלמי הנני עמד על־שׂפת היאר׃ </p>
<p id="v18"><sup><small>18</small></sup>  והנה מן־היאר עלת שׁבע פרות בריאות בשׂר ויפת תאר ותרעינה באחו׃ </p>
<p id="v19"><sup><small>19</small></sup>  והנה שׁבע־פרות אחרות עלות אחריהן דלות ורעות תאר מאד ורקות בשׂר לא־ראיתי כהנה בכל־ארץ מצרים לרע׃ </p>
<p id="v20"><sup><small>20</small></sup>  ותאכלנה הפרות הרקות והרעות את שׁבע הפרות הראשׁנות הבריאת׃ </p>
<p id="v21"><sup><small>21</small></sup>  ותבאנה אל־קרבנה ולא נודע כי־באו אל־קרבנה ומראיהן רע כאשׁר בתחלה ואיקץ׃ </p>
<p id="v22"><sup><small>22</small></sup>  וארא בחלמי והנה שׁבע שׁבלים עלת בקנה אחד מלאת וטבות׃ </p>
<p id="v23"><sup><small>23</small></sup>  והנה שׁבע שׁבלים צנמות דקות שׁדפות קדים צמחות אחריהם׃ </p>
<p id="v24"><sup><small>24</small></sup>  ותבלען השׁבלים הדקת את שׁבע השׁבלים הטבות ואמר אל־החרטמים ואין מגיד לי׃ </p>
<p id="v25"><sup><small>25</small></sup>  ויאמר יוסף אל־פרעה חלום פרעה אחד הוא את אשׁר האלהים עשׂה הגיד לפרעה׃ </p>
<p id="v26"><sup><small>26</small></sup>  שׁבע פרת הטבת שׁבע שׁנים הנה ושׁבע השׁבלים הטבת שׁבע שׁנים הנה חלום אחד הוא׃ </p>
<p id="v27"><sup><small>27</small></sup>  ושׁבע הפרות הרקות והרעת העלת אחריהן שׁבע שׁנים הנה ושׁבע השׁבלים הרקות שׁדפות הקדים יהיו שׁבע שׁני רעב׃ </p>
<p id="v28"><sup><small>28</small></sup>  הוא הדבר אשׁר דברתי אל־פרעה אשׁר האלהים עשׂה הראה את־פרעה׃ </p>
<p id="v29"><sup><small>29</small></sup>  הנה שׁבע שׁנים באות שׂבע גדול בכל־ארץ מצרים׃ </p>
<p id="v30"><sup><small>30</small></sup>  וקמו שׁבע שׁני רעב אחריהן ונשׁכח כל־השׂבע בארץ מצרים וכלה הרעב את־הארץ׃ </p>
<p id="v31"><sup><small>31</small></sup>  ולא־יודע השׂבע בארץ מפני הרעב ההוא אחרי־כן כי־כבד הוא מאד׃ </p>
<p id="v32"><sup><small>32</small></sup>  ועל השׁנות החלום אל־פרעה פעמים כי־נכון הדבר מעם האלהים וממהר האלהים לעשׂתו׃ </p>
<p id="v33"><sup><small>33</small></sup>  ועתה ירא פרעה אישׁ נבון וחכם וישׁיתהו על־ארץ מצרים׃ </p>
<p id="v34"><sup><small>34</small></sup>  יעשׂה פרעה ויפקד פקדים על־הארץ וחמשׁ את־ארץ מצרים בשׁבע שׁני השׂבע׃ </p>
<p id="v35"><sup><small>35</small></sup>  ויקבצו את־כל־אכל השׁנים הטבות הבאת האלה ויצברו־בר תחת יד־פרעה אכל בערים ושׁמרו׃ </p>
<p id="v36"><sup><small>36</small></sup>  והיה האכל לפקדון לארץ לשׁבע שׁני הרעב אשׁר תהיין בארץ מצרים ולא־תכרת הארץ ברעב׃ </p>
<p id="v37"><sup><small>37</small></sup>  וייטב הדבר בעיני פרעה ובעיני כל־עבדיו׃ </p>
<p id="v38"><sup><small>38</small></sup>  ויאמר פרעה אל־עבדיו הנמצא כזה אישׁ אשׁר רוח אלהים בו׃ </p>
<p id="v39"><sup><small>39</small></sup>  ויאמר פרעה אל־יוסף אחרי הודיע אלהים אותך את־כל־זאת אין־נבון וחכם כמוך׃ </p>
<p id="v40"><sup><small>40</small></sup>  אתה תהיה על־ביתי ועל־פיך ישׁק כל־עמי רק הכסא אגדל ממך׃ </p>
<p id="v41"><sup><small>41</small></sup>  ויאמר פרעה אל־יוסף ראה נתתי אתך על כל־ארץ מצרים׃ <sup id="cite1"><a href="#fn1">[1]</a></sup></p>
<p id="v42"><sup><small>42</small></sup>  ויסר פרעה את־טבעתו מעל ידו ויתן אתה על־יד יוסף וילבשׁ אתו בגדי־שׁשׁ וישׂם רבד הזהב על־צוארו׃ </p>
<p id="v43"><sup><small>43</small></sup>  וירכב אתו במרכבת המשׁנה אשׁר־לו ויקראו לפניו אברך ונתון אתו על כל־ארץ מצרים׃ </p>
<p id="v44"><sup><small>44</small></sup>  ויאמר פרעה אל־יוסף אני פרעה ובלעדיך לא־ירים אישׁ את־ידו ואת־רגלו בכל־ארץ מצרים׃ </p>
<p id="v45"><sup><small>45</small></sup>  ויקרא פרעה שׁם־יוסף צפנת פענח ויתן־לו את־אסנת בת־פוטי פרע כהן אן לאשׁה ויצא יוסף על־ארץ מצרים׃ </p>
<p id="v46"><sup><small>46</small></sup>  ויוסף בן־שׁלשׁים שׁנה בעמדו לפני פרעה מלך־מצרים ויצא יוסף מלפני פרעה ויעבר בכל־ארץ מצרים׃ </p>
<p id="v47"><sup><small>47</small></sup>  ותעשׂ הארץ בשׁבע שׁני השׂבע לקמצים׃ </p>
<p id="v48"><sup><small>48</small></sup>  ויקבץ את־כל־אכל שׁבע שׁנים אשׁר היו בארץ מצרים ויתן־אכל בערים אכל שׂדה־העיר אשׁר סביבתיה נתן בתוכה׃ </p>
<p id="v49"><sup><small>49</small></sup>  ויצבר יוסף בר כחול הים הרבה מאד עד כי־חדל לספר כי־אין מספר׃ </p>
<p id="v50"><sup><small>50</small></sup>  וליוסף ילד שׁני בנים בטרם תבוא שׁנת הרעב אשׁר ילדה־לו אסנת בת־פוטי פרע כהן און׃ </p>
<p id="v51"><sup><small>51</small></sup>  ויקרא יוסף את־שׁם הבכור מנשׁה כי־נשׁני אלהים את־כל־עמלי ואת כל־בית אבי׃ </p>
<p id="v52"><sup><small>52</small></sup>  ואת שׁם השׁני קרא אפרים כי־הפרני אלהים בארץ עניי׃ </p>
<p id="v53"><sup><small>53</small></sup>  ותכלינה שׁבע שׁני השׂבע אשׁר היה בארץ מצרים׃ </p>
<p id="v54"><sup><small>54</small></sup>  ותחלינה שׁבע שׁני הרעב לבוא כאשׁר אמר יוסף ויהי רעב בכל־הארצות ובכל־ארץ מצרים היה לחם׃ </p>
<p id="v55"><sup><small>55</small></sup>  ותרעב כל־ארץ מצרים ויצעק העם אל־פרעה ללחם ויאמר פרעה לכל־מצרים לכו אל־יוסף אשׁר־יאמר לכם תעשׂו׃ </p>
<p id="v56"><sup><small>56</small></sup>  והרעב היה על כל־פני הארץ ויפתח יוסף את־כל־אשׁר בהם וישׁבר למצרים ויחזק הרעב בארץ מצרים׃ </p>
<p id="v57"><sup><small>57</small></sup>  וכל־הארץ באו מצרימה לשׁבר אל־יוסף כי־חזק הרעב בכל־הארץ׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/40">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 40</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/42">
          <span class="pr-2">בראשית - פֶּרֶק 42</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 41:41 <i>מנהל אזרחי</i>: <a href="/he/The_Urantia_Book/93#p9_5">או 93:9.5</a>. </li>
</ol>
</div>
