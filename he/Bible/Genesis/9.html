<!--
title: בראשית - פֶּרֶק 9
description: 
published: true
date: 2022-10-6T10:37:17Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/8">בראשית - פֶּרֶק 8</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/10">בראשית - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויברך אלהים את־נח ואת־בניו ויאמר להם פרו ורבו ומלאו את־הארץ׃ </p>
<p id="v2"><sup><small>2</small></sup>  ומוראכם וחתכם יהיה על כל־חית הארץ ועל כל־עוף השׁמים בכל אשׁר תרמשׂ האדמה ובכל־דגי הים בידכם נתנו׃ </p>
<p id="v3"><sup><small>3</small></sup>  כל־רמשׂ אשׁר הוא־חי לכם יהיה לאכלה כירק עשׂב נתתי לכם את־כל׃ </p>
<p id="v4"><sup><small>4</small></sup>  אך־בשׂר בנפשׁו דמו לא תאכלו׃ </p>
<p id="v5"><sup><small>5</small></sup>  ואך את־דמכם לנפשׁתיכם אדרשׁ מיד כל־חיה אדרשׁנו ומיד האדם מיד אישׁ אחיו אדרשׁ את־נפשׁ האדם׃ </p>
<p id="v6"><sup><small>6</small></sup>  שׁפך דם האדם באדם דמו ישׁפך כי בצלם אלהים עשׂה את־האדם׃ <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  ואתם פרו ורבו שׁרצו בארץ ורבו־בה׃ </p>
<p id="v8"><sup><small>8</small></sup>  ויאמר אלהים אל־נח ואל־בניו אתו לאמר׃ </p>
<p id="v9"><sup><small>9</small></sup>  ואני הנני מקים את־בריתי אתכם ואת־זרעכם אחריכם׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v10"><sup><small>10</small></sup>  ואת כל־נפשׁ החיה אשׁר אתכם בעוף בבהמה ובכל־חית הארץ אתכם מכל יצאי התבה לכל חית הארץ׃ </p>
<p id="v11"><sup><small>11</small></sup>  והקמתי את־בריתי אתכם ולא־יכרת כל־בשׂר עוד ממי המבול ולא־יהיה עוד מבול לשׁחת הארץ׃ </p>
<p id="v12"><sup><small>12</small></sup>  ויאמר אלהים זאת אות־הברית אשׁר־אני נתן ביני וביניכם ובין כל־נפשׁ חיה אשׁר אתכם לדרת עולם׃ </p>
<p id="v13"><sup><small>13</small></sup>  את־קשׁתי נתתי בענן והיתה לאות ברית ביני ובין הארץ׃ </p>
<p id="v14"><sup><small>14</small></sup>  והיה בענני ענן על־הארץ ונראתה הקשׁת בענן׃ </p>
<p id="v15"><sup><small>15</small></sup>  וזכרתי את־בריתי אשׁר ביני וביניכם ובין כל־נפשׁ חיה בכל־בשׂר ולא־יהיה עוד המים למבול לשׁחת כל־בשׂר׃ </p>
<p id="v16"><sup><small>16</small></sup>  והיתה הקשׁת בענן וראיתיה לזכר ברית עולם בין אלהים ובין כל־נפשׁ חיה בכל־בשׂר אשׁר על־הארץ׃ </p>
<p id="v17"><sup><small>17</small></sup>  ויאמר אלהים אל־נח זאת אות־הברית אשׁר הקמתי ביני ובין כל־בשׂר אשׁר על־הארץ׃ </p>
<p id="v18"><sup><small>18</small></sup>  ויהיו בני־נח היצאים מן־התבה שׁם וחם ויפת וחם הוא אבי כנען׃ </p>
<p id="v19"><sup><small>19</small></sup>  שׁלשׁה אלה בני־נח ומאלה נפצה כל־הארץ׃ </p>
<p id="v20"><sup><small>20</small></sup>  ויחל נח אישׁ האדמה ויטע כרם׃ </p>
<p id="v21"><sup><small>21</small></sup>  וישׁת מן־היין וישׁכר ויתגל בתוך אהלה׃ </p>
<p id="v22"><sup><small>22</small></sup>  וירא חם אבי כנען את ערות אביו ויגד לשׁני־אחיו בחוץ׃ </p>
<p id="v23"><sup><small>23</small></sup>  ויקח שׁם ויפת את־השׂמלה וישׂימו על־שׁכם שׁניהם וילכו אחרנית ויכסו את ערות אביהם ופניהם אחרנית וערות אביהם לא ראו׃ </p>
<p id="v24"><sup><small>24</small></sup>  וייקץ נח מיינו וידע את אשׁר־עשׂה־לו בנו הקטן׃ </p>
<p id="v25"><sup><small>25</small></sup>  ויאמר ארור כנען עבד עבדים יהיה לאחיו׃ </p>
<p id="v26"><sup><small>26</small></sup>  ויאמר ברוך יהוה אלהי שׁם ויהי כנען עבד למו׃ </p>
<p id="v27"><sup><small>27</small></sup>  יפת אלהים ליפת וישׁכן באהלי־שׁם ויהי כנען עבד למו׃ </p>
<p id="v28"><sup><small>28</small></sup>  ויחי־נח אחר המבול שׁלשׁ מאות שׁנה וחמשׁים שׁנה׃ </p>
<p id="v29"><sup><small>29</small></sup>  ויהי כל־ימי־נח תשׁע מאות שׁנה וחמשׁים שׁנה וימת׃ <sup id="cite4"><a href="#fn4">[4]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/8">בראשית - פֶּרֶק 8</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/10">בראשית - פֶּרֶק 10</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 9:6 <i>בצלם אלוהים</i>: <a href="/he/The_Urantia_Book/1#p3_1">או 1:3.1</a>.  <i>אדם נברא בצלם אלוהים</i>: <a href="/he/The_Urantia_Book/3#p4_7">או 3:4.7</a>.  <i>אדם בצלם אלוהים</i>: <a href="/he/The_Urantia_Book/32#p2_8">או 32:2.8</a>.  <i>שופך דם, דם נשפך</i>: <a href="/he/The_Urantia_Book/74#p7_6">או 74:7.6</a>.  <i>תמונת אלוהים</i>: <a href="/he/The_Urantia_Book/108#p6_3">או 108:6.3</a>.  <i>האדם הוא בצלם אלוהים</i>: <a href="/he/The_Urantia_Book/117#p3_5">או 117:3.5</a>. </li>
  <li id="fn2"><a href="#cite2">↑</a> 9:9,11 <i>ברית מחליפה פחד</i>: <a href="/he/The_Urantia_Book/89#p8_4">או 89:8.4</a>. </li>
  <li id="fn3"><a href="#cite3">↑</a> 9:9-17 <i>קשת בענן</i>: <a href="/he/The_Urantia_Book/85#p4_2">או 85:4.2</a>. </li>
  <li id="fn4"><a href="#cite4">↑</a> 9:29 <i>אורך חיים</i>: <a href="/he/The_Urantia_Book/77#p2_11">או 77:2.11</a>. </li>
</ol>
</div>
