<!--
title: בראשית - פֶּרֶק 7
description: 
published: true
date: 2023-11-8T20:31:8Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/6">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 6</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/8">
          <span class="pr-2">בראשית - פֶּרֶק 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה לנח בא־אתה וכל־ביתך אל־התבה כי־אתך ראיתי צדיק לפני בדור הזה׃ </p>
<p id="v2"><sup><small>2</small></sup>  מכל הבהמה הטהורה תקח־לך שׁבעה שׁבעה אישׁ ואשׁתו ומן־הבהמה אשׁר לא טהרה הוא שׁנים אישׁ ואשׁתו׃ </p>
<p id="v3"><sup><small>3</small></sup>  גם מעוף השׁמים שׁבעה שׁבעה זכר ונקבה לחיות זרע על־פני כל־הארץ׃ </p>
<p id="v4"><sup><small>4</small></sup>  כי לימים עוד שׁבעה אנכי ממטיר על־הארץ ארבעים יום וארבעים לילה ומחיתי את־כל־היקום אשׁר עשׂיתי מעל פני האדמה׃ <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  ויעשׂ נח ככל אשׁר־צוהו יהוה׃ </p>
<p id="v6"><sup><small>6</small></sup>  ונח בן־שׁשׁ מאות שׁנה והמבול היה מים על־הארץ׃ </p>
<p id="v7"><sup><small>7</small></sup>  ויבא נח ובניו ואשׁתו ונשׁי־בניו אתו אל־התבה מפני מי המבול׃ </p>
<p id="v8"><sup><small>8</small></sup>  מן־הבהמה הטהורה ומן־הבהמה אשׁר איננה טהרה ומן־העוף וכל אשׁר־רמשׂ על־האדמה׃ </p>
<p id="v9"><sup><small>9</small></sup>  שׁנים שׁנים באו אל־נח אל־התבה זכר ונקבה כאשׁר צוה אלהים את־נח׃ </p>
<p id="v10"><sup><small>10</small></sup>  ויהי לשׁבעת הימים ומי המבול היו על־הארץ׃ <sup id="cite2"><a href="#fn2">[2]</a></sup></p>
<p id="v11"><sup><small>11</small></sup>  בשׁנת שׁשׁ־מאות שׁנה לחיי־נח בחדשׁ השׁני בשׁבעה־עשׂר יום לחדשׁ ביום הזה נבקעו כל־מעינות תהום רבה וארבת השׁמים נפתחו׃ </p>
<p id="v12"><sup><small>12</small></sup>  ויהי הגשׁם על־הארץ ארבעים יום וארבעים לילה׃ </p>
<p id="v13"><sup><small>13</small></sup>  בעצם היום הזה בא נח ושׁם־וחם ויפת בני־נח ואשׁת נח ושׁלשׁת נשׁי־בניו אתם אל־התבה׃ </p>
<p id="v14"><sup><small>14</small></sup>  המה וכל־החיה למינה וכל־הבהמה למינה וכל־הרמשׂ הרמשׂ על־הארץ למינהו וכל־העוף למינהו כל צפור כל־כנף׃ </p>
<p id="v15"><sup><small>15</small></sup>  ויבאו אל־נח אל־התבה שׁנים שׁנים מכל־הבשׂר אשׁר־בו רוח חיים׃ <sup id="cite3"><a href="#fn3">[3]</a></sup></p>
<p id="v16"><sup><small>16</small></sup>  והבאים זכר ונקבה מכל־בשׂר באו כאשׁר צוה אתו אלהים ויסגר יהוה בעדו׃ </p>
<p id="v17"><sup><small>17</small></sup>  ויהי המבול ארבעים יום על־הארץ וירבו המים וישׂאו את־התבה ותרם מעל הארץ׃ </p>
<p id="v18"><sup><small>18</small></sup>  ויגברו המים וירבו מאד על־הארץ ותלך התבה על־פני המים׃ </p>
<p id="v19"><sup><small>19</small></sup>  והמים גברו מאד מאד על־הארץ ויכסו כל־ההרים הגבהים אשׁר־תחת כל־השׁמים׃ </p>
<p id="v20"><sup><small>20</small></sup>  חמשׁ עשׂרה אמה מלמעלה גברו המים ויכסו ההרים׃ </p>
<p id="v21"><sup><small>21</small></sup>  ויגוע כל־בשׂר הרמשׂ על־הארץ בעוף ובבהמה ובחיה ובכל־השׁרץ השׁרץ על־הארץ וכל האדם׃ </p>
<p id="v22"><sup><small>22</small></sup>  כל אשׁר נשׁמת־רוח חיים באפיו מכל אשׁר בחרבה מתו׃ </p>
<p id="v23"><sup><small>23</small></sup>  וימח את־כל־היקום אשׁר על־פני האדמה מאדם עד־בהמה עד־רמשׂ ועד־עוף השׁמים וימחו מן־הארץ וישׁאר אך־נח ואשׁר אתו בתבה׃ </p>
<p id="v24"><sup><small>24</small></sup>  ויגברו המים על־הארץ חמשׁים ומאת יום׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/6">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 6</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/8">
          <span class="pr-2">בראשית - פֶּרֶק 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 7:4,12 <i>גשם לא רצוי</i>: <a href="/he/The_Urantia_Book/85#p4_3">או 85:4.3</a>. </li>
  <li id="fn2"><a href="#cite2">↑</a> 7:10-24 <i>המבול האמיתי</i>: <a href="/he/The_Urantia_Book/78#p7_5">או 78:7.5</a>.  <i>אין הצפה עולמית</i>: <a href="/he/The_Urantia_Book/78#p7_4">או 78:7.4</a>. </li>
  <li id="fn3"><a href="#cite3">↑</a> 7:15,22 <i>נשימה של חיים</i>: <a href="/he/The_Urantia_Book/86#p4_3">או 86:4.3</a>.  <i>נשימה של חיים</i>: <a href="/he/The_Urantia_Book/36#p6_4">או 36:6.4</a>. </li>
</ol>
</div>
