<!--
title: בראשית - פֶּרֶק 26
description: 
published: true
date: 2023-11-8T20:31:8Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/25">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 25</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/27">
          <span class="pr-2">בראשית - פֶּרֶק 27</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי רעב בארץ מלבד הרעב הראשׁון אשׁר היה בימי אברהם וילך יצחק אל־אבימלך מלך־פלשׁתים גררה׃ </p>
<p id="v2"><sup><small>2</small></sup>  וירא אליו יהוה ויאמר אל־תרד מצרימה שׁכן בארץ אשׁר אמר אליך׃ </p>
<p id="v3"><sup><small>3</small></sup>  גור בארץ הזאת ואהיה עמך ואברכך כי־לך ולזרעך אתן את־כל־הארצת האל והקמתי את־השׁבעה אשׁר נשׁבעתי לאברהם אביך׃ </p>
<p id="v4"><sup><small>4</small></sup>  והרביתי את־זרעך ככוכבי השׁמים ונתתי לזרעך את כל־הארצת האל והתברכו בזרעך כל גויי הארץ׃ <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  עקב אשׁר־שׁמע אברהם בקלי וישׁמר משׁמרתי מצותי חקותי ותורתי׃ </p>
<p id="v6"><sup><small>6</small></sup>  וישׁב יצחק בגרר׃ </p>
<p id="v7"><sup><small>7</small></sup>  וישׁאלו אנשׁי המקום לאשׁתו ויאמר אחתי הוא כי ירא לאמר אשׁתי פן־יהרגני אנשׁי המקום על־רבקה כי־טובת מראה הוא׃ </p>
<p id="v8"><sup><small>8</small></sup>  ויהי כי ארכו־לו שׁם הימים וישׁקף אבימלך מלך פלשׁתים בעד החלון וירא והנה יצחק מצחק את רבקה אשׁתו׃ </p>
<p id="v9"><sup><small>9</small></sup>  ויקרא אבימלך ליצחק ויאמר אך הנה אשׁתך הוא ואיך אמרת אחתי הוא ויאמר אליו יצחק כי אמרתי פן־אמות עליה׃ </p>
<p id="v10"><sup><small>10</small></sup>  ויאמר אבימלך מה־זאת עשׂית לנו כמעט שׁכב אחד העם את־אשׁתך והבאת עלינו אשׁם׃ </p>
<p id="v11"><sup><small>11</small></sup>  ויצו אבימלך את־כל־העם לאמר הנגע באישׁ הזה ובאשׁתו מות יומת׃ </p>
<p id="v12"><sup><small>12</small></sup>  ויזרע יצחק בארץ ההוא וימצא בשׁנה ההוא מאה שׁערים ויברכהו יהוה׃ </p>
<p id="v13"><sup><small>13</small></sup>  ויגדל האישׁ וילך הלוך וגדל עד כי־גדל מאד׃ </p>
<p id="v14"><sup><small>14</small></sup>  ויהי־לו מקנה־צאן ומקנה בקר ועבדה רבה ויקנאו אתו פלשׁתים׃ </p>
<p id="v15"><sup><small>15</small></sup>  וכל־הבארת אשׁר חפרו עבדי אביו בימי אברהם אביו סתמום פלשׁתים וימלאום עפר׃ </p>
<p id="v16"><sup><small>16</small></sup>  ויאמר אבימלך אל־יצחק לך מעמנו כי־עצמת־ממנו מאד׃ </p>
<p id="v17"><sup><small>17</small></sup>  וילך משׁם יצחק ויחן בנחל־גרר וישׁב שׁם׃ </p>
<p id="v18"><sup><small>18</small></sup>  וישׁב יצחק ויחפר את־בארת המים אשׁר חפרו בימי אברהם אביו ויסתמום פלשׁתים אחרי מות אברהם ויקרא להן שׁמות כשׁמת אשׁר־קרא להן אביו׃ </p>
<p id="v19"><sup><small>19</small></sup>  ויחפרו עבדי־יצחק בנחל וימצאו־שׁם באר מים חיים׃ <sup id="cite2"><a href="#fn2">[2]</a></sup></p>
<p id="v20"><sup><small>20</small></sup>  ויריבו רעי גרר עם־רעי יצחק לאמר לנו המים ויקרא שׁם־הבאר עשׂק כי התעשׂקו עמו׃ </p>
<p id="v21"><sup><small>21</small></sup>  ויחפרו באר אחרת ויריבו גם־עליה ויקרא שׁמה שׂטנה׃ </p>
<p id="v22"><sup><small>22</small></sup>  ויעתק משׁם ויחפר באר אחרת ולא רבו עליה ויקרא שׁמה רחבות ויאמר כי־עתה הרחיב יהוה לנו ופרינו בארץ׃ </p>
<p id="v23"><sup><small>23</small></sup>  ויעל משׁם באר שׁבע׃ </p>
<p id="v24"><sup><small>24</small></sup>  וירא אליו יהוה בלילה ההוא ויאמר אנכי אלהי אברהם אביך אל־תירא כי־אתך אנכי וברכתיך והרביתי את־זרעך בעבור אברהם עבדי׃ </p>
<p id="v25"><sup><small>25</small></sup>  ויבן שׁם מזבח ויקרא בשׁם יהוה ויט־שׁם אהלו ויכרו־שׁם עבדי־יצחק באר׃ </p>
<p id="v26"><sup><small>26</small></sup>  ואבימלך הלך אליו מגרר ואחזת מרעהו ופיכל שׂר־צבאו׃ </p>
<p id="v27"><sup><small>27</small></sup>  ויאמר אלהם יצחק מדוע באתם אלי ואתם שׂנאתם אתי ותשׁלחוני מאתכם׃ </p>
<p id="v28"><sup><small>28</small></sup>  ויאמרו ראו ראינו כי־היה יהוה עמך ונאמר תהי נא אלה בינותינו בינינו ובינך ונכרתה ברית עמך׃ </p>
<p id="v29"><sup><small>29</small></sup>  אם־תעשׂה עמנו רעה כאשׁר לא נגענוך וכאשׁר עשׂינו עמך רק־טוב ונשׁלחך בשׁלום אתה עתה ברוך יהוה׃ </p>
<p id="v30"><sup><small>30</small></sup>  ויעשׂ להם משׁתה ויאכלו וישׁתו׃ </p>
<p id="v31"><sup><small>31</small></sup>  וישׁכימו בבקר וישׁבעו אישׁ לאחיו וישׁלחם יצחק וילכו מאתו בשׁלום׃ </p>
<p id="v32"><sup><small>32</small></sup>  ויהי ביום ההוא ויבאו עבדי יצחק ויגדו לו על־אדות הבאר אשׁר חפרו ויאמרו לו מצאנו מים׃ </p>
<p id="v33"><sup><small>33</small></sup>  ויקרא אתה שׁבעה על־כן שׁם־העיר באר שׁבע עד היום הזה׃ </p>
<p id="v34"><sup><small>34</small></sup>  ויהי עשׂו בן־ארבעים שׁנה ויקח אשׁה את־יהודית בת־בארי החתי ואת־בשׂמת בת־אילן החתי׃ </p>
<p id="v35"><sup><small>35</small></sup>  ותהיין מרת רוח ליצחק ולרבקה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Genesis/25">
          <span class="mdi mdi-arrow-left-drop-circle"></span><span class="pl-2">בראשית - פֶּרֶק 25</span>
        </a>
        </td>
        <td>
        <a href="/he/Bible/Genesis/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Genesis/27">
          <span class="pr-2">בראשית - פֶּרֶק 27</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 26:4 <i>כל העמים יתברכו</i>: <a href="/he/The_Urantia_Book/190#p5_4">או 190:5.4</a>. </li>
  <li id="fn2"><a href="#cite2">↑</a> 26:19-22 <i>בארות וקרקע סמוכה</i>: <a href="/he/The_Urantia_Book/69#p9_11">או 69:9.11</a>. </li>
</ol>
</div>
