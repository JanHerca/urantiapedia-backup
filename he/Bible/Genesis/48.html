<!--
title: בראשית - פֶּרֶק 48
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Genesis/47">בראשית - פֶּרֶק 47</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Genesis/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Genesis/49">בראשית - פֶּרֶק 49</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי אחרי הדברים האלה ויאמר ליוסף הנה אביך חלה ויקח את־שׁני בניו עמו את־מנשׁה ואת־אפרים׃ </p>
<p id="v2"><sup><small>2</small></sup>  ויגד ליעקב ויאמר הנה בנך יוסף בא אליך ויתחזק ישׂראל וישׁב על־המטה׃ </p>
<p id="v3"><sup><small>3</small></sup>  ויאמר יעקב אל־יוסף אל שׁדי נראה־אלי בלוז בארץ כנען ויברך אתי׃ </p>
<p id="v4"><sup><small>4</small></sup>  ויאמר אלי הנני מפרך והרביתך ונתתיך לקהל עמים ונתתי את־הארץ הזאת לזרעך אחריך אחזת עולם׃ </p>
<p id="v5"><sup><small>5</small></sup>  ועתה שׁני־בניך הנולדים לך בארץ מצרים עד־באי אליך מצרימה לי־הם אפרים ומנשׁה כראובן ושׁמעון יהיו־לי׃ </p>
<p id="v6"><sup><small>6</small></sup>  ומולדתך אשׁר־הולדת אחריהם לך יהיו על שׁם אחיהם יקראו בנחלתם׃ </p>
<p id="v7"><sup><small>7</small></sup>  ואני בבאי מפדן מתה עלי רחל בארץ כנען בדרך בעוד כברת־ארץ לבא אפרתה ואקברה שׁם בדרך אפרת הוא בית לחם׃ </p>
<p id="v8"><sup><small>8</small></sup>  וירא ישׂראל את־בני יוסף ויאמר מי־אלה׃ </p>
<p id="v9"><sup><small>9</small></sup>  ויאמר יוסף אל־אביו בני הם אשׁר־נתן־לי אלהים בזה ויאמר קחם־נא אלי ואברכם׃ </p>
<p id="v10"><sup><small>10</small></sup>  ועיני ישׂראל כבדו מזקן לא יוכל לראות ויגשׁ אתם אליו וישׁק להם ויחבק להם׃ </p>
<p id="v11"><sup><small>11</small></sup>  ויאמר ישׂראל אל־יוסף ראה פניך לא פללתי והנה הראה אתי אלהים גם את־זרעך׃ </p>
<p id="v12"><sup><small>12</small></sup>  ויוצא יוסף אתם מעם ברכיו וישׁתחו לאפיו ארצה׃ </p>
<p id="v13"><sup><small>13</small></sup>  ויקח יוסף את־שׁניהם את־אפרים בימינו משׂמאל ישׂראל ואת־מנשׁה בשׂמאלו מימין ישׂראל ויגשׁ אליו׃ </p>
<p id="v14"><sup><small>14</small></sup>  וישׁלח ישׂראל את־ימינו וישׁת על־ראשׁ אפרים והוא הצעיר ואת־שׂמאלו על־ראשׁ מנשׁה שׂכל את־ידיו כי מנשׁה הבכור׃ </p>
<p id="v15"><sup><small>15</small></sup>  ויברך את־יוסף ויאמר האלהים אשׁר התהלכו אבתי לפניו אברהם ויצחק האלהים הרעה אתי מעודי עד־היום הזה׃ </p>
<p id="v16"><sup><small>16</small></sup>  המלאך הגאל אתי מכל־רע יברך את־הנערים ויקרא בהם שׁמי ושׁם אבתי אברהם ויצחק וידגו לרב בקרב הארץ׃ </p>
<p id="v17"><sup><small>17</small></sup>  וירא יוסף כי־ישׁית אביו יד־ימינו על־ראשׁ אפרים וירע בעיניו ויתמך יד־אביו להסיר אתה מעל ראשׁ־אפרים על־ראשׁ מנשׁה׃ </p>
<p id="v18"><sup><small>18</small></sup>  ויאמר יוסף אל־אביו לא־כן אבי כי־זה הבכר שׂים ימינך על־ראשׁו׃ </p>
<p id="v19"><sup><small>19</small></sup>  וימאן אביו ויאמר ידעתי בני ידעתי גם־הוא יהיה־לעם וגם־הוא יגדל ואולם אחיו הקטן יגדל ממנו וזרעו יהיה מלא־הגוים׃ </p>
<p id="v20"><sup><small>20</small></sup>  ויברכם ביום ההוא לאמור בך יברך ישׂראל לאמר ישׂמך אלהים כאפרים וכמנשׁה וישׂם את־אפרים לפני מנשׁה׃ </p>
<p id="v21"><sup><small>21</small></sup>  ויאמר ישׂראל אל־יוסף הנה אנכי מת והיה אלהים עמכם והשׁיב אתכם אל־ארץ אבתיכם׃ </p>
<p id="v22"><sup><small>22</small></sup>  ואני נתתי לך שׁכם אחד על־אחיך אשׁר לקחתי מיד האמרי בחרבי ובקשׁתי׃ </p>
