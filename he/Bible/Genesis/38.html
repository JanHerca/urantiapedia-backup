<!--
title: בראשית - פֶּרֶק 38
description: 
published: true
date: 2022-10-6T10:37:18Z
tags: bible, bible—genesis
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/37">בראשית - פֶּרֶק 37</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/39">בראשית - פֶּרֶק 39</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בעת ההוא וירד יהודה מאת אחיו ויט עד־אישׁ עדלמי ושׁמו חירה׃ </p>
<p id="v2"><sup><small>2</small></sup>  וירא־שׁם יהודה בת־אישׁ כנעני ושׁמו שׁוע ויקחה ויבא אליה׃ </p>
<p id="v3"><sup><small>3</small></sup>  ותהר ותלד בן ויקרא את־שׁמו ער׃ </p>
<p id="v4"><sup><small>4</small></sup>  ותהר עוד ותלד בן ותקרא את־שׁמו אונן׃ </p>
<p id="v5"><sup><small>5</small></sup>  ותסף עוד ותלד בן ותקרא את־שׁמו שׁלה והיה בכזיב בלדתה אתו׃ </p>
<p id="v6"><sup><small>6</small></sup>  ויקח יהודה אשׁה לער בכורו ושׁמה תמר׃ <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  ויהי ער בכור יהודה רע בעיני יהוה וימתהו יהוה׃ </p>
<p id="v8"><sup><small>8</small></sup>  ויאמר יהודה לאונן בא אל־אשׁת אחיך ויבם אתה והקם זרע לאחיך׃ </p>
<p id="v9"><sup><small>9</small></sup>  וידע אונן כי לא לו יהיה הזרע והיה אם־בא אל־אשׁת אחיו ושׁחת ארצה לבלתי נתן־זרע לאחיו׃ </p>
<p id="v10"><sup><small>10</small></sup>  וירע בעיני יהוה אשׁר עשׂה וימת גם־אתו׃ </p>
<p id="v11"><sup><small>11</small></sup>  ויאמר יהודה לתמר כלתו שׁבי אלמנה בית־אביך עד־יגדל שׁלה בני כי אמר פן־ימות גם־הוא כאחיו ותלך תמר ותשׁב בית אביה׃ </p>
<p id="v12"><sup><small>12</small></sup>  וירבו הימים ותמת בת־שׁוע אשׁת־יהודה וינחם יהודה ויעל על־גזזי צאנו הוא וחירה רעהו העדלמי תמנתה׃ </p>
<p id="v13"><sup><small>13</small></sup>  ויגד לתמר לאמר הנה חמיך עלה תמנתה לגז צאנו׃ </p>
<p id="v14"><sup><small>14</small></sup>  ותסר בגדי אלמנותה מעליה ותכס בצעיף ותתעלף ותשׁב בפתח עינים אשׁר על־דרך תמנתה כי ראתה כי־גדל שׁלה והוא לא־נתנה לו לאשׁה׃ </p>
<p id="v15"><sup><small>15</small></sup>  ויראה יהודה ויחשׁבה לזונה כי כסתה פניה׃ </p>
<p id="v16"><sup><small>16</small></sup>  ויט אליה אל־הדרך ויאמר הבה־נא אבוא אליך כי לא ידע כי כלתו הוא ותאמר מה־תתן־לי כי תבוא אלי׃ </p>
<p id="v17"><sup><small>17</small></sup>  ויאמר אנכי אשׁלח גדי־עזים מן־הצאן ותאמר אם־תתן ערבון עד שׁלחך׃ </p>
<p id="v18"><sup><small>18</small></sup>  ויאמר מה הערבון אשׁר אתן־לך ותאמר חתמך ופתילך ומטך אשׁר בידך ויתן־לה ויבא אליה ותהר לו׃ </p>
<p id="v19"><sup><small>19</small></sup>  ותקם ותלך ותסר צעיפה מעליה ותלבשׁ בגדי אלמנותה׃ </p>
<p id="v20"><sup><small>20</small></sup>  וישׁלח יהודה את־גדי העזים ביד רעהו העדלמי לקחת הערבון מיד האשׁה ולא מצאה׃ </p>
<p id="v21"><sup><small>21</small></sup>  וישׁאל את־אנשׁי מקמה לאמר איה הקדשׁה הוא בעינים על־הדרך ויאמרו לא־היתה בזה קדשׁה׃ </p>
<p id="v22"><sup><small>22</small></sup>  וישׁב אל־יהודה ויאמר לא מצאתיה וגם אנשׁי המקום אמרו לא־היתה בזה קדשׁה׃ </p>
<p id="v23"><sup><small>23</small></sup>  ויאמר יהודה תקח־לה פן נהיה לבוז הנה שׁלחתי הגדי הזה ואתה לא מצאתה׃ </p>
<p id="v24"><sup><small>24</small></sup>  ויהי כמשׁלשׁ חדשׁים ויגד ליהודה לאמר זנתה תמר כלתך וגם הנה הרה לזנונים ויאמר יהודה הוציאוה ותשׂרף׃ <sup id="cite2"><a href="#fn2">[2]</a></sup></p>
<p id="v25"><sup><small>25</small></sup>  הוא מוצאת והיא שׁלחה אל־חמיה לאמר לאישׁ אשׁר־אלה לו אנכי הרה ותאמר הכר־נא למי החתמת והפתילים והמטה האלה׃ </p>
<p id="v26"><sup><small>26</small></sup>  ויכר יהודה ויאמר צדקה ממני כי־על־כן לא־נתתיה לשׁלה בני ולא־יסף עוד לדעתה׃ </p>
<p id="v27"><sup><small>27</small></sup>  ויהי בעת לדתה והנה תאומים בבטנה׃ </p>
<p id="v28"><sup><small>28</small></sup>  ויהי בלדתה ויתן־יד ותקח המילדת ותקשׁר על־ידו שׁני לאמר זה יצא ראשׁנה׃ </p>
<p id="v29"><sup><small>29</small></sup>  ויהי כמשׁיב ידו והנה יצא אחיו ותאמר מה־פרצת עליך פרץ ויקרא שׁמו פרץ׃ </p>
<p id="v30"><sup><small>30</small></sup>  ואחר יצא אחיו אשׁר על־ידו השׁני ויקרא שׁמו זרח׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Genesis/37">בראשית - פֶּרֶק 37</a></td>
        <td><a href="/he/Bible/Genesis/Index">אינדקס</a></td>
        <td><a href="/he/Bible/Genesis/39">בראשית - פֶּרֶק 39</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 38:6-10 <i>בעלי מיופה כוח</i>: <a href="/he/The_Urantia_Book/83#p5_4">או 83:5.4</a>. </li>
  <li id="fn2"><a href="#cite2">↑</a> 38:24 <i>לשרוף נואפת באש</i>: <a href="/he/The_Urantia_Book/70#p10_14">או 70:10.14</a>. </li>
</ol>
</div>
