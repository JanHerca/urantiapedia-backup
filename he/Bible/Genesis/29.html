<!--
title: בראשית - פֶּרֶק 29
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Genesis/28">בראשית - פֶּרֶק 28</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Genesis/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Genesis/30">בראשית - פֶּרֶק 30</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׂא יעקב רגליו וילך ארצה בני־קדם׃ </p>
<p id="v2"><sup><small>2</small></sup>  וירא והנה באר בשׂדה והנה־שׁם שׁלשׁה עדרי־צאן רבצים עליה כי מן־הבאר ההוא ישׁקו העדרים והאבן גדלה על־פי הבאר׃ </p>
<p id="v3"><sup><small>3</small></sup>  ונאספו־שׁמה כל־העדרים וגללו את־האבן מעל פי הבאר והשׁקו את־הצאן והשׁיבו את־האבן על־פי הבאר למקמה׃ </p>
<p id="v4"><sup><small>4</small></sup>  ויאמר להם יעקב אחי מאין אתם ויאמרו מחרן אנחנו׃ </p>
<p id="v5"><sup><small>5</small></sup>  ויאמר להם הידעתם את־לבן בן־נחור ויאמרו ידענו׃ </p>
<p id="v6"><sup><small>6</small></sup>  ויאמר להם השׁלום לו ויאמרו שׁלום והנה רחל בתו באה עם־הצאן׃ </p>
<p id="v7"><sup><small>7</small></sup>  ויאמר הן עוד היום גדול לא־עת האסף המקנה השׁקו הצאן ולכו רעו׃ </p>
<p id="v8"><sup><small>8</small></sup>  ויאמרו לא נוכל עד אשׁר יאספו כל־העדרים וגללו את־האבן מעל פי הבאר והשׁקינו הצאן׃ </p>
<p id="v9"><sup><small>9</small></sup>  עודנו מדבר עמם ורחל באה עם־הצאן אשׁר לאביה כי רעה הוא׃ </p>
<p id="v10"><sup><small>10</small></sup>  ויהי כאשׁר ראה יעקב את־רחל בת־לבן אחי אמו ואת־צאן לבן אחי אמו ויגשׁ יעקב ויגל את־האבן מעל פי הבאר וישׁק את־צאן לבן אחי אמו׃ </p>
<p id="v11"><sup><small>11</small></sup>  וישׁק יעקב לרחל וישׂא את־קלו ויבך׃ </p>
<p id="v12"><sup><small>12</small></sup>  ויגד יעקב לרחל כי אחי אביה הוא וכי בן־רבקה הוא ותרץ ותגד לאביה׃ </p>
<p id="v13"><sup><small>13</small></sup>  ויהי כשׁמע לבן את־שׁמע יעקב בן־אחתו וירץ לקראתו ויחבק־לו וינשׁק־לו ויביאהו אל־ביתו ויספר ללבן את כל־הדברים האלה׃ </p>
<p id="v14"><sup><small>14</small></sup>  ויאמר לו לבן אך עצמי ובשׂרי אתה וישׁב עמו חדשׁ ימים׃ </p>
<p id="v15"><sup><small>15</small></sup>  ויאמר לבן ליעקב הכי־אחי אתה ועבדתני חנם הגידה לי מה־משׂכרתך׃ </p>
<p id="v16"><sup><small>16</small></sup>  וללבן שׁתי בנות שׁם הגדלה לאה ושׁם הקטנה רחל׃ </p>
<p id="v17"><sup><small>17</small></sup>  ועיני לאה רכות ורחל היתה יפת־תאר ויפת מראה׃ </p>
<p id="v18"><sup><small>18</small></sup>  ויאהב יעקב את־רחל ויאמר אעבדך שׁבע שׁנים ברחל בתך הקטנה׃ <sup id="cite1"><a href="#fn1">[1]</a></sup></p>
<p id="v19"><sup><small>19</small></sup>  ויאמר לבן טוב תתי אתה לך מתתי אתה לאישׁ אחר שׁבה עמדי׃ </p>
<p id="v20"><sup><small>20</small></sup>  ויעבד יעקב ברחל שׁבע שׁנים ויהיו בעיניו כימים אחדים באהבתו אתה׃ </p>
<p id="v21"><sup><small>21</small></sup>  ויאמר יעקב אל־לבן הבה את־אשׁתי כי מלאו ימי ואבואה אליה׃ </p>
<p id="v22"><sup><small>22</small></sup>  ויאסף לבן את־כל־אנשׁי המקום ויעשׂ משׁתה׃ </p>
<p id="v23"><sup><small>23</small></sup>  ויהי בערב ויקח את־לאה בתו ויבא אתה אליו ויבא אליה׃ </p>
<p id="v24"><sup><small>24</small></sup>  ויתן לבן לה את־זלפה שׁפחתו ללאה בתו שׁפחה׃ </p>
<p id="v25"><sup><small>25</small></sup>  ויהי בבקר והנה־הוא לאה ויאמר אל־לבן מה־זאת עשׂית לי הלא ברחל עבדתי עמך ולמה רמיתני׃ </p>
<p id="v26"><sup><small>26</small></sup>  ויאמר לבן לא־יעשׂה כן במקומנו לתת הצעירה לפני הבכירה׃ </p>
<p id="v27"><sup><small>27</small></sup>  מלא שׁבע זאת ונתנה לך גם־את־זאת בעבדה אשׁר תעבד עמדי עוד שׁבע־שׁנים אחרות׃ </p>
<p id="v28"><sup><small>28</small></sup>  ויעשׂ יעקב כן וימלא שׁבע זאת ויתן־לו את־רחל בתו לו לאשׁה׃ </p>
<p id="v29"><sup><small>29</small></sup>  ויתן לבן לרחל בתו את־בלהה שׁפחתו לה לשׁפחה׃ </p>
<p id="v30"><sup><small>30</small></sup>  ויבא גם אל־רחל ויאהב גם־את־רחל מלאה ויעבד עמו עוד שׁבע־שׁנים אחרות׃ </p>
<p id="v31"><sup><small>31</small></sup>  וירא יהוה כי־שׂנואה לאה ויפתח את־רחמה ורחל עקרה׃ </p>
<p id="v32"><sup><small>32</small></sup>  ותהר לאה ותלד בן ותקרא שׁמו ראובן כי אמרה כי־ראה יהוה בעניי כי עתה יאהבני אישׁי׃ </p>
<p id="v33"><sup><small>33</small></sup>  ותהר עוד ותלד בן ותאמר כי־שׁמע יהוה כי־שׂנואה אנכי ויתן־לי גם־את־זה ותקרא שׁמו שׁמעון׃ </p>
<p id="v34"><sup><small>34</small></sup>  ותהר עוד ותלד בן ותאמר עתה הפעם ילוה אישׁי אלי כי־ילדתי לו שׁלשׁה בנים על־כן קרא־שׁמו לוי׃ </p>
<p id="v35"><sup><small>35</small></sup>  ותהר עוד ותלד בן ותאמר הפעם אודה את־יהוה על־כן קראה שׁמו יהודה ותעמד מלדת׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 29:18-20 <i>קניית נשים</i>: <a href="/he/The_Urantia_Book/83#p3_2">או 83:3.2</a>.  <i>נשים כרכוש</i>: <a href="/he/The_Urantia_Book/82#p3_4">או 82:3.4</a>. </li>
</ol>
</div>
