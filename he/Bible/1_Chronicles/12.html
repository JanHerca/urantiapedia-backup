<!--
title: דברי הימים א׳ - פֶּרֶק 12
description: 
published: true
date: 2022-10-6T10:37:18Z
tags: bible, bible—1 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Chronicles/11">דברי הימים א׳ - פֶּרֶק 11</a></td>
        <td><a href="/he/Bible/1_Chronicles/Index">אינדקס</a></td>
        <td><a href="/he/Bible/1_Chronicles/13">דברי הימים א׳ - פֶּרֶק 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלה הבאים אל־דויד לציקלג עוד עצור מפני שׁאול בן־קישׁ והמה בגבורים עזרי המלחמה׃ </p>
<p id="v2"><sup><small>2</small></sup>  נשׁקי קשׁת מימינים ומשׂמאלים באבנים ובחצים בקשׁת מאחי שׁאול מבנימן׃ </p>
<p id="v3"><sup><small>3</small></sup>  הראשׁ אחיעזר ויואשׁ בני השׁמעה הגבעתי ויזואל ופלט בני עזמות וברכה ויהוא הענתתי׃ </p>
<p id="v4"><sup><small>4</small></sup>  וישׁמעיה הגבעוני גבור בשׁלשׁים ועל־השׁלשׁים׃ </p>
<p id="v5"><sup><small>5</small></sup>  וירמיה ויחזיאל ויוחנן ויוזבד הגדרתי׃ </p>
<p id="v6"><sup><small>6</small></sup>  אלעוזי וירימות ובעליה ושׁמריהו ושׁפטיהו החריפי׃ </p>
<p id="v7"><sup><small>7</small></sup>  אלקנה וישׁיהו ועזראל ויועזר וישׁבעם הקרחים׃ </p>
<p id="v8"><sup><small>8</small></sup>  ויועאלה וזבדיה בני ירחם מן־הגדור׃ </p>
<p id="v9"><sup><small>9</small></sup>  ומן־הגדי נבדלו אל־דויד למצד מדברה גברי החיל אנשׁי צבא למלחמה ערכי צנה ורמח ופני אריה פניהם וכצבאים על־ההרים למהר׃ </p>
<p id="v10"><sup><small>10</small></sup>  עזר הראשׁ עבדיה השׁני אליאב השׁלשׁי׃ </p>
<p id="v11"><sup><small>11</small></sup>  משׁמנה הרביעי ירמיה החמשׁי׃ </p>
<p id="v12"><sup><small>12</small></sup>  עתי השׁשׁי אליאל השׁבעי׃ </p>
<p id="v13"><sup><small>13</small></sup>  יוחנן השׁמיני אלזבד התשׁיעי׃ </p>
<p id="v14"><sup><small>14</small></sup>  ירמיהו העשׂירי מכבני עשׁתי עשׂר׃ </p>
<p id="v15"><sup><small>15</small></sup>  אלה מבני־גד ראשׁי הצבא אחד למאה הקטן והגדול לאלף׃ </p>
<p id="v16"><sup><small>16</small></sup>  אלה הם אשׁר עברו את־הירדן בחדשׁ הראשׁון והוא ממלא על־כל־גדיתיו ויבריחו את־כל־העמקים למזרח ולמערב׃ </p>
<p id="v17"><sup><small>17</small></sup>  ויבאו מן־בני בנימן ויהודה עד־למצד לדויד׃ </p>
<p id="v18"><sup><small>18</small></sup>  ויצא דויד לפניהם ויען ויאמר להם אם־לשׁלום באתם אלי לעזרני יהיה־לי עליכם לבב ליחד ואם־לרמותני לצרי בלא חמס בכפי ירא אלהי אבותינו ויוכח׃ </p>
<p id="v19"><sup><small>19</small></sup>  ורוח לבשׁה את־עמשׂי ראשׁ השׁלושׁים לך דויד ועמך בן־ישׁי שׁלום שׁלום לך ושׁלום לעזרך כי עזרך אלהיך ויקבלם דויד ויתנם בראשׁי הגדוד׃ </p>
<p id="v20"><sup><small>20</small></sup>  וממנשׁה נפלו על־דויד בבאו עם־פלשׁתים על־שׁאול למלחמה ולא עזרם כי בעצה שׁלחהו סרני פלשׁתים לאמר בראשׁינו יפול אל־אדניו שׁאול׃ </p>
<p id="v21"><sup><small>21</small></sup>  בלכתו אל־ציקלג נפלו עליו ממנשׁה עדנח ויוזבד וידיעאל ומיכאל ויוזבד ואליהוא וצלתי ראשׁי האלפים אשׁר למנשׁה׃ </p>
<p id="v22"><sup><small>22</small></sup>  והמה עזרו עם־דויד על־הגדוד כי־גבורי חיל כלם ויהיו שׂרים בצבא׃ </p>
<p id="v23"><sup><small>23</small></sup>  כי לעת־יום ביום יבאו על־דויד לעזרו עד־למחנה גדול כמחנה אלהים׃ </p>
<p id="v24"><sup><small>24</small></sup>  ואלה מספרי ראשׁי החלוץ לצבא באו על־דויד חברונה להסב מלכות שׁאול אליו כפי יהוה׃ </p>
<p id="v25"><sup><small>25</small></sup>  בני יהודה נשׂאי צנה ורמח שׁשׁת אלפים ושׁמונה מאות חלוצי צבא׃ </p>
<p id="v26"><sup><small>26</small></sup>  מן־בני שׁמעון גבורי חיל לצבא שׁבעת אלפים ומאה׃ </p>
<p id="v27"><sup><small>27</small></sup>  מן־בני הלוי ארבעת אלפים ושׁשׁ מאות׃ </p>
<p id="v28"><sup><small>28</small></sup>  ויהוידע הנגיד לאהרן ועמו שׁלשׁת אלפים ושׁבע מאות׃ </p>
<p id="v29"><sup><small>29</small></sup>  וצדוק נער גבור חיל ובית־אביו שׂרים עשׂרים ושׁנים׃ </p>
<p id="v30"><sup><small>30</small></sup>  ומן־בני בנימן אחי שׁאול שׁלשׁת אלפים ועד־הנה מרביתם שׁמרים משׁמרת בית שׁאול׃ </p>
<p id="v31"><sup><small>31</small></sup>  ומן־בני אפרים עשׂרים אלף ושׁמונה מאות גבורי חיל אנשׁי שׁמות לבית אבותם׃ </p>
<p id="v32"><sup><small>32</small></sup>  ומחצי מטה מנשׁה שׁמונה עשׂר אלף אשׁר נקבו בשׁמות לבוא להמליך את־דויד׃ </p>
<p id="v33"><sup><small>33</small></sup>  ומבני ישׂשכר יודעי בינה לעתים לדעת מה־יעשׂה ישׂראל ראשׁיהם מאתים וכל־אחיהם על־פיהם׃ </p>
<p id="v34"><sup><small>34</small></sup>  מזבלון יוצאי צבא ערכי מלחמה בכל־כלי מלחמה חמשׁים אלף ולעדר בלא־לב ולב׃ </p>
<p id="v35"><sup><small>35</small></sup>  ומנפתלי שׂרים אלף ועמהם בצנה וחנית שׁלשׁים ושׁבעה אלף׃ </p>
<p id="v36"><sup><small>36</small></sup>  ומן־הדני ערכי מלחמה עשׂרים־ושׁמונה אלף ושׁשׁ מאות׃ </p>
<p id="v37"><sup><small>37</small></sup>  ומאשׁר יוצאי צבא לערך מלחמה ארבעים אלף׃ </p>
<p id="v38"><sup><small>38</small></sup>  ומעבר לירדן מן־הראובני והגדי וחצי שׁבט מנשׁה בכל כלי צבא מלחמה מאה ועשׂרים אלף׃ </p>
<p id="v39"><sup><small>39</small></sup>  כל־אלה אנשׁי מלחמה עדרי מערכה בלבב שׁלם באו חברונה להמליך את־דויד על־כל־ישׂראל וגם כל־שׁרית ישׂראל לב אחד להמליך את־דויד׃ </p>
<p id="v40"><sup><small>40</small></sup>  ויהיו־שׁם עם־דויד ימים שׁלושׁה אכלים ושׁותים כי־הכינו להם אחיהם׃ </p>
<p id="v41"><sup><small>41</small></sup>  וגם הקרובים־אליהם עד־ישׂשכר וזבלון ונפתלי מביאים לחם בחמורים ובגמלים ובפרדים ובבקר מאכל קמח דבלים וצמוקים ויין־ושׁמן ובקר וצאן לרב כי שׂמחה בישׂראל׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Chronicles/11">דברי הימים א׳ - פֶּרֶק 11</a></td>
        <td><a href="/he/Bible/1_Chronicles/Index">אינדקס</a></td>
        <td><a href="/he/Bible/1_Chronicles/13">דברי הימים א׳ - פֶּרֶק 13</a></td>
      </tr>
    </tbody>
  </table>
</figure>
