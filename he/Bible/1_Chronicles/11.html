<!--
title: דברי הימים א׳ - פֶּרֶק 11
description: 
published: true
date: 2022-10-6T10:37:18Z
tags: bible, bible—1 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Chronicles/10">דברי הימים א׳ - פֶּרֶק 10</a></td>
        <td><a href="/he/Bible/1_Chronicles/Index">אינדקס</a></td>
        <td><a href="/he/Bible/1_Chronicles/12">דברי הימים א׳ - פֶּרֶק 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויקבצו כל־ישׂראל אל־דויד חברונה לאמר הנה עצמך ובשׂרך אנחנו׃ </p>
<p id="v2"><sup><small>2</small></sup>  גם־תמול גם־שׁלשׁום גם בהיות שׁאול מלך אתה המוציא והמביא את־ישׂראל ויאמר יהוה אלהיך לך אתה תרעה את־עמי את־ישׂראל ואתה תהיה נגיד על עמי ישׂראל׃ </p>
<p id="v3"><sup><small>3</small></sup>  ויבאו כל־זקני ישׂראל אל־המלך חברונה ויכרת להם דויד ברית בחברון לפני יהוה וימשׁחו את־דויד למלך על־ישׂראל כדבר יהוה ביד־שׁמואל׃ </p>
<p id="v4"><sup><small>4</small></sup>  וילך דויד וכל־ישׂראל ירושׁלם היא יבוס ושׁם היבוסי ישׁבי הארץ׃ </p>
<p id="v5"><sup><small>5</small></sup>  ויאמרו ישׁבי יבוס לדויד לא תבוא הנה וילכד דויד את־מצדת ציון היא עיר דויד׃ </p>
<p id="v6"><sup><small>6</small></sup>  ויאמר דויד כל־מכה יבוסי בראשׁונה יהיה לראשׁ ולשׂר ויעל בראשׁונה יואב בן־צרויה ויהי לראשׁ׃ </p>
<p id="v7"><sup><small>7</small></sup>  וישׁב דויד במצד על־כן קראו־לו עיר דויד׃ </p>
<p id="v8"><sup><small>8</small></sup>  ויבן העיר מסביב מן־המלוא ועד־הסביב ויואב יחיה את־שׁאר העיר׃ </p>
<p id="v9"><sup><small>9</small></sup>  וילך דויד הלוך וגדול ויהוה צבאות עמו׃ <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  ואלה ראשׁי הגבורים אשׁר לדויד המתחזקים עמו במלכותו עם־כל־ישׂראל להמליכו כדבר יהוה על־ישׂראל׃ </p>
<p id="v11"><sup><small>11</small></sup>  ואלה מספר הגברים אשׁר לדויד ישׁבעם בן־חכמוני ראשׁ השׁלושׁים הוא־עורר את־חניתו על־שׁלשׁ־מאות חלל בפעם אחת׃ </p>
<p id="v12"><sup><small>12</small></sup>  ואחריו אלעזר בן־דודו האחוחי הוא בשׁלושׁה הגברים׃ </p>
<p id="v13"><sup><small>13</small></sup>  הוא־היה עם־דויד בפס דמים והפלשׁתים נאספו־שׁם למלחמה ותהי חלקת השׂדה מלאה שׂעורים והעם נסו מפני פלשׁתים׃ </p>
<p id="v14"><sup><small>14</small></sup>  ויתיצבו בתוך־החלקה ויצילוה ויכו את־פלשׁתים ויושׁע יהוה תשׁועה גדולה׃ </p>
<p id="v15"><sup><small>15</small></sup>  וירדו שׁלושׁה מן־השׁלושׁים ראשׁ על־הצר אל־דויד אל־מערת עדלם ומחנה פלשׁתים חנה בעמק רפאים׃ </p>
<p id="v16"><sup><small>16</small></sup>  ודויד אז במצודה ונציב פלשׁתים אז בבית לחם׃ </p>
<p id="v17"><sup><small>17</small></sup>  ויתאו דויד ויאמר מי ישׁקני מים מבור בית־לחם אשׁר בשׁער׃ </p>
<p id="v18"><sup><small>18</small></sup>  ויבקעו השׁלשׁה במחנה פלשׁתים וישׁאבו־מים מבור בית־לחם אשׁר בשׁער וישׂאו ויבאו אל־דויד ולא־אבה דויד לשׁתותם וינסך אתם ליהוה׃ </p>
<p id="v19"><sup><small>19</small></sup>  ויאמר חלילה לי מאלהי מעשׂות זאת הדם האנשׁים האלה אשׁתה בנפשׁותם כי בנפשׁותם הביאום ולא אבה לשׁתותם אלה עשׂו שׁלשׁת הגבורים׃ </p>
<p id="v20"><sup><small>20</small></sup>  ואבשׁי אחי־יואב הוא היה ראשׁ השׁלושׁה והוא עורר את־חניתו על־שׁלשׁ מאות חלל ולא־שׁם בשׁלושׁה׃ </p>
<p id="v21"><sup><small>21</small></sup>  מן־השׁלושׁה בשׁנים נכבד ויהי להם לשׂר ועד־השׁלושׁה לא־בא׃ </p>
<p id="v22"><sup><small>22</small></sup>  בניה בן־יהוידע בן־אישׁ־חיל רב־פעלים מן־קבצאל הוא הכה את שׁני אריאל מואב והוא ירד והכה את־הארי בתוך הבור ביום השׁלג׃ </p>
<p id="v23"><sup><small>23</small></sup>  והוא־הכה את־האישׁ המצרי אישׁ מדה חמשׁ באמה וביד המצרי חנית כמנור ארגים וירד אליו בשׁבט ויגזל את־החנית מיד המצרי ויהרגהו בחניתו׃ </p>
<p id="v24"><sup><small>24</small></sup>  אלה עשׂה בניהו בן־יהוידע ולו־שׁם בשׁלושׁה הגברים׃ </p>
<p id="v25"><sup><small>25</small></sup>  מן־השׁלושׁים הנו נכבד הוא ואל־השׁלושׁה לא־בא וישׂימהו דויד על־משׁמעתו׃ </p>
<p id="v26"><sup><small>26</small></sup>  וגבורי החילים עשׂה־אל אחי יואב אלחנן בן־דודו מבית לחם׃ </p>
<p id="v27"><sup><small>27</small></sup>  שׁמות ההרורי חלץ הפלוני׃ </p>
<p id="v28"><sup><small>28</small></sup>  עירא בן־עקשׁ התקועי אביעזר הענתותי׃ </p>
<p id="v29"><sup><small>29</small></sup>  סבכי החשׁתי עילי האחוחי׃ </p>
<p id="v30"><sup><small>30</small></sup>  מהרי הנטפתי חלד בן־בענה הנטופתי׃ </p>
<p id="v31"><sup><small>31</small></sup>  איתי בן־ריבי מגבעת בני בנימן בניה הפרעתני׃ </p>
<p id="v32"><sup><small>32</small></sup>  חורי מנחלי געשׁ אביאל הערבתי׃ </p>
<p id="v33"><sup><small>33</small></sup>  עזמות הבחרומי אליחבא השׁעלבני׃ </p>
<p id="v34"><sup><small>34</small></sup>  בני השׁם הגזוני יונתן בן־שׁגה ההררי׃ </p>
<p id="v35"><sup><small>35</small></sup>  אחיאם בן־שׂכר ההררי אליפל בן־אור׃ </p>
<p id="v36"><sup><small>36</small></sup>  חפר המכרתי אחיה הפלני׃ </p>
<p id="v37"><sup><small>37</small></sup>  חצרו הכרמלי נערי בן־אזבי׃ </p>
<p id="v38"><sup><small>38</small></sup>  יואל אחי נתן מבחר בן־הגרי׃ </p>
<p id="v39"><sup><small>39</small></sup>  צלק העמוני נחרי הברתי נשׂא כלי יואב בן־צרויה׃ </p>
<p id="v40"><sup><small>40</small></sup>  עירא היתרי גרב היתרי׃ </p>
<p id="v41"><sup><small>41</small></sup>  אוריה החתי זבד בן־אחלי׃ </p>
<p id="v42"><sup><small>42</small></sup>  עדינא בן־שׁיזא הראובני ראשׁ לראובני ועליו שׁלושׁים׃ </p>
<p id="v43"><sup><small>43</small></sup>  חנן בן־מעכה ויושׁפט המתני׃ </p>
<p id="v44"><sup><small>44</small></sup>  עזיא העשׁתרתי שׁמע ויעואל בני חותם הערערי׃ </p>
<p id="v45"><sup><small>45</small></sup>  ידיעאל בן־שׁמרי ויחא אחיו התיצי׃ </p>
<p id="v46"><sup><small>46</small></sup>  אליאל המחוים ויריבי ויושׁויה בני אלנעם ויתמה המואבי׃ </p>
<p id="v47"><sup><small>47</small></sup>  אליאל ועובד ויעשׂיאל המצביה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Chronicles/10">דברי הימים א׳ - פֶּרֶק 10</a></td>
        <td><a href="/he/Bible/1_Chronicles/Index">אינדקס</a></td>
        <td><a href="/he/Bible/1_Chronicles/12">דברי הימים א׳ - פֶּרֶק 12</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 11:9 <i>לא עוד אדון הצבאות</i>: <a href="/he/The_Urantia_Book/194#p3_11">או 194:3.11</a>. </li>
</ol>
</div>
