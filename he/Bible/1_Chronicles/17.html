<!--
title: דברי הימים א׳ - פֶּרֶק 17
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/1_Chronicles/16">דברי הימים א׳ - פֶּרֶק 16</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/1_Chronicles/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/1_Chronicles/18">דברי הימים א׳ - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי כאשׁר ישׁב דויד בביתו ויאמר דויד אל־נתן הנביא הנה אנכי יושׁב בבית הארזים וארון ברית־יהוה תחת יריעות׃ </p>
<p id="v2"><sup><small>2</small></sup>  ויאמר נתן אל־דויד כל אשׁר בלבבך עשׂה כי האלהים עמך׃ </p>
<p id="v3"><sup><small>3</small></sup>  ויהי בלילה ההוא ויהי דבר־אלהים אל־נתן לאמר׃ </p>
<p id="v4"><sup><small>4</small></sup>  לך ואמרת אל־דויד עבדי כה אמר יהוה לא אתה תבנה־לי הבית לשׁבת׃ </p>
<p id="v5"><sup><small>5</small></sup>  כי לא ישׁבתי בבית מן־היום אשׁר העליתי את־ישׂראל עד היום הזה ואהיה מאהל אל־אהל וממשׁכן׃ </p>
<p id="v6"><sup><small>6</small></sup>  בכל אשׁר־התהלכתי בכל־ישׂראל הדבר דברתי את־אחד שׁפטי ישׂראל אשׁר צויתי לרעות את־עמי לאמר למה לא־בניתם לי בית ארזים׃ </p>
<p id="v7"><sup><small>7</small></sup>  ועתה כה־תאמר לעבדי לדויד כה אמר יהוה צבאות אני לקחתיך מן־הנוה מן־אחרי הצאן להיות נגיד על עמי ישׂראל׃ </p>
<p id="v8"><sup><small>8</small></sup>  ואהיה עמך בכל אשׁר הלכת ואכרית את־כל־אויביך מפניך ועשׂיתי לך שׁם כשׁם הגדולים אשׁר בארץ׃ </p>
<p id="v9"><sup><small>9</small></sup>  ושׂמתי מקום לעמי ישׂראל ונטעתיהו ושׁכן תחתיו ולא ירגז עוד ולא־יוסיפו בני־עולה לבלתו כאשׁר בראשׁונה׃ </p>
<p id="v10"><sup><small>10</small></sup>  ולמימים אשׁר צויתי שׁפטים על־עמי ישׂראל והכנעתי את־כל־אויביך ואגד לך ובית יבנה־לך יהוה׃ </p>
<p id="v11"><sup><small>11</small></sup>  והיה כי־מלאו ימיך ללכת עם־אבתיך והקימותי את־זרעך אחריך אשׁר יהיה מבניך והכינותי את־מלכותו׃ </p>
<p id="v12"><sup><small>12</small></sup>  הוא יבנה־לי בית וכננתי את־כסאו עד־עולם׃ <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  אני אהיה־לו לאב והוא יהיה־לי לבן וחסדי לא־אסיר מעמו כאשׁר הסירותי מאשׁר היה לפניך׃ </p>
<p id="v14"><sup><small>14</small></sup>  והעמדתיהו בביתי ובמלכותי עד־העולם וכסאו יהיה נכון עד־עולם׃ </p>
<p id="v15"><sup><small>15</small></sup>  ככל הדברים האלה וככל החזון הזה כן דבר נתן אל־דויד׃ </p>
<p id="v16"><sup><small>16</small></sup>  ויבא המלך דויד וישׁב לפני יהוה ויאמר מי־אני יהוה אלהים ומי ביתי כי הביאתני עד־הלם׃ </p>
<p id="v17"><sup><small>17</small></sup>  ותקטן זאת בעיניך אלהים ותדבר על־בית־עבדך למרחוק וראיתני כתור האדם המעלה יהוה אלהים׃ </p>
<p id="v18"><sup><small>18</small></sup>  מה־יוסיף עוד דויד אליך לכבוד את־עבדך ואתה את־עבדך ידעת׃ </p>
<p id="v19"><sup><small>19</small></sup>  יהוה בעבור עבדך וכלבך עשׂית את כל־הגדולה הזאת להדיע את־כל־הגדלות׃ </p>
<p id="v20"><sup><small>20</small></sup>  יהוה אין כמוך ואין אלהים זולתך בכל אשׁר־שׁמענו באזנינו׃ <sup id="cite2"><a href="#fn2">[2]</a></sup></p>
<p id="v21"><sup><small>21</small></sup>  ומי כעמך ישׂראל גוי אחד בארץ אשׁר הלך האלהים לפדות לו עם לשׂום לך שׁם גדלות ונראות לגרשׁ מפני עמך אשׁר־פדית ממצרים גוים׃ <sup id="cite3"><a href="#fn3">[3]</a></sup></p>
<p id="v22"><sup><small>22</small></sup>  ותתן את־עמך ישׂראל לך לעם עד־עולם ואתה יהוה היית להם לאלהים׃ </p>
<p id="v23"><sup><small>23</small></sup>  ועתה יהוה הדבר אשׁר דברת על־עבדך ועל־ביתו יאמן עד־עולם ועשׂה כאשׁר דברת׃ </p>
<p id="v24"><sup><small>24</small></sup>  ויאמן ויגדל שׁמך עד־עולם לאמר יהוה צבאות אלהי ישׂראל אלהים לישׂראל ובית־דויד עבדך נכון לפניך׃ </p>
<p id="v25"><sup><small>25</small></sup>  כי אתה אלהי גלית את־אזן עבדך לבנות לו בית על־כן מצא עבדך להתפלל לפניך׃ </p>
<p id="v26"><sup><small>26</small></sup>  ועתה יהוה אתה־הוא האלהים ותדבר על־עבדך הטובה הזאת׃ </p>
<p id="v27"><sup><small>27</small></sup>  ועתה הואלת לברך את־בית עבדך להיות לעולם לפניך כי־אתה יהוה ברכת ומברך לעולם׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 17:12 <i>הממלכה כתקווה עתידית</i>: <a href="/he/The_Urantia_Book/170#p1_3">או 170:1.3</a>. </li>
  <li id="fn2"><a href="#cite2">↑</a> 17:20 <i>ה' הוא אל אחד</i>: <a href="/he/The_Urantia_Book/96#p5_5">או 96:5.5</a>.  <i>אלוהים אחד</i>: <a href="/he/The_Urantia_Book/45#p4_8">או 45:4.8</a>.  <i>אלוהים אחד</i>: <a href="/he/The_Urantia_Book/131#p10_2">או 131:10.2</a>.  <i>ה' אלוהים הוא אחד</i>: <a href="/he/The_Urantia_Book/1#p7_6">או 1:7.6</a>.  <i>אלוהים אחד</i>: <a href="/he/The_Urantia_Book/92#p5_8">או 92:5.8</a>.  <i>אין אלוהים לצידך</i>: <a href="/he/The_Urantia_Book/1#p0_1">או 1:0.1</a>.  <i>אלוהים אחד</i>: <a href="/he/The_Urantia_Book/92#p6_6">או 92:6.6</a>.  <i>ה' אלוהינו הוא אל אחד</i>: <a href="/he/The_Urantia_Book/10#p7_1">או 10:7.1</a>.  <i>אלוהים הוא אחד</i>: <a href="/he/The_Urantia_Book/56#p4_4">או 56:4.4</a>. </li>
  <li id="fn3"><a href="#cite3">↑</a> 17:21-22 <i>אנשים נבחרים</i>: <a href="/he/The_Urantia_Book/93#p5_1">או 93:5.1</a>.  <i>אנשים נבחרים</i>: <a href="/he/The_Urantia_Book/121#p2_8">או 121:2.8</a>.  <i>אנשים נבחרים</i>: <a href="/he/The_Urantia_Book/97#p4_2">או 97:4.2</a>.  <i>אנשים נבחרים</i>: <a href="/he/The_Urantia_Book/96#p2_3">או 96:2.3</a>.  <i>עם אלוהים נבחר</i>: <a href="/he/The_Urantia_Book/96#p5_6">או 96:5.6</a>.  <i>אנשים נבחרים</i>: <a href="/he/The_Urantia_Book/97#p10_1">או 97:10.1</a>. </li>
</ol>
</div>
