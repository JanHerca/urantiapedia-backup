<!--
title: דברי הימים א׳ - פֶּרֶק 19
description: 
published: true
date: 2022-10-6T10:37:18Z
tags: bible, bible—1 chronicles
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Chronicles/18">דברי הימים א׳ - פֶּרֶק 18</a></td>
        <td><a href="/he/Bible/1_Chronicles/Index">אינדקס</a></td>
        <td><a href="/he/Bible/1_Chronicles/20">דברי הימים א׳ - פֶּרֶק 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי אחרי־כן וימת נחשׁ מלך בני־עמון וימלך בנו תחתיו׃ </p>
<p id="v2"><sup><small>2</small></sup>  ויאמר דויד אעשׂה־חסד עם־חנון בן־נחשׁ כי־עשׂה אביו עמי חסד וישׁלח דויד מלאכים לנחמו על־אביו ויבאו עבדי דויד אל־ארץ בני־עמון אל־חנון לנחמו׃ </p>
<p id="v3"><sup><small>3</small></sup>  ויאמרו שׂרי בני־עמון לחנון המכבד דויד את־אביך בעיניך כי־שׁלח לך מנחמים הלא בעבור לחקר ולהפך ולרגל הארץ באו עבדיו אליך׃ </p>
<p id="v4"><sup><small>4</small></sup>  ויקח חנון את־עבדי דויד ויגלחם ויכרת את־מדויהם בחצי עד־המפשׂעה וישׁלחם׃ </p>
<p id="v5"><sup><small>5</small></sup>  וילכו ויגידו לדויד על־האנשׁים וישׁלח לקראתם כי־היו האנשׁים נכלמים מאד ויאמר המלך שׁבו בירחו עד אשׁר־יצמח זקנכם ושׁבתם׃ </p>
<p id="v6"><sup><small>6</small></sup>  ויראו בני עמון כי התבאשׁו עם־דויד וישׁלח חנון ובני עמון אלף ככר־כסף לשׂכר להם מן־ארם נהרים ומן־ארם מעכה ומצובה רכב ופרשׁים׃ </p>
<p id="v7"><sup><small>7</small></sup>  וישׂכרו להם שׁנים ושׁלשׁים אלף רכב ואת־מלך מעכה ואת־עמו ויבאו ויחנו לפני מידבא ובני עמון נאספו מעריהם ויבאו למלחמה׃ </p>
<p id="v8"><sup><small>8</small></sup>  וישׁמע דויד וישׁלח את־יואב ואת כל־צבא הגבורים׃ </p>
<p id="v9"><sup><small>9</small></sup>  ויצאו בני עמון ויערכו מלחמה פתח העיר והמלכים אשׁר־באו לבדם בשׂדה׃ </p>
<p id="v10"><sup><small>10</small></sup>  וירא יואב כי־היתה פני־המלחמה אליו פנים ואחור ויבחר מכל־בחור בישׂראל ויערך לקראת ארם׃ </p>
<p id="v11"><sup><small>11</small></sup>  ואת יתר העם נתן ביד אבשׁי אחיו ויערכו לקראת בני עמון׃ </p>
<p id="v12"><sup><small>12</small></sup>  ויאמר אם־תחזק ממני ארם והיית לי לתשׁועה ואם־בני עמון יחזקו ממך והושׁעתיך׃ </p>
<p id="v13"><sup><small>13</small></sup>  חזק ונתחזקה בעד־עמנו ובעד ערי אלהינו ויהוה הטוב בעיניו יעשׂה׃ </p>
<p id="v14"><sup><small>14</small></sup>  ויגשׁ יואב והעם אשׁר־עמו לפני ארם למלחמה וינוסו מפניו׃ </p>
<p id="v15"><sup><small>15</small></sup>  ובני עמון ראו כי־נס ארם וינוסו גם־הם מפני אבשׁי אחיו ויבאו העירה ויבא יואב ירושׁלם׃ </p>
<p id="v16"><sup><small>16</small></sup>  וירא ארם כי נגפו לפני ישׂראל וישׁלחו מלאכים ויוציאו את־ארם אשׁר מעבר הנהר ושׁופך שׂר־צבא הדדעזר לפניהם׃ </p>
<p id="v17"><sup><small>17</small></sup>  ויגד לדויד ויאסף את־כל־ישׂראל ויעבר הירדן ויבא אלהם ויערך אלהם ויערך דויד לקראת ארם מלחמה וילחמו עמו׃ </p>
<p id="v18"><sup><small>18</small></sup>  וינס ארם מלפני ישׂראל ויהרג דויד מארם שׁבעת אלפים רכב וארבעים אלף אישׁ רגלי ואת שׁופך שׂר־הצבא המית׃ </p>
<p id="v19"><sup><small>19</small></sup>  ויראו עבדי הדדעזר כי נגפו לפני ישׂראל וישׁלימו עם־דויד ויעבדהו ולא־אבה ארם להושׁיע את־בני־עמון עוד׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/1_Chronicles/18">דברי הימים א׳ - פֶּרֶק 18</a></td>
        <td><a href="/he/Bible/1_Chronicles/Index">אינדקס</a></td>
        <td><a href="/he/Bible/1_Chronicles/20">דברי הימים א׳ - פֶּרֶק 20</a></td>
      </tr>
    </tbody>
  </table>
</figure>
