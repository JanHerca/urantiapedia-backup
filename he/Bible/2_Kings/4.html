<!--
title: מלכים ב׳ - פֶּרֶק 4
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Kings/3">מלכים ב׳ - פֶּרֶק 3</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Kings/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Kings/5">מלכים ב׳ - פֶּרֶק 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואשׁה אחת מנשׁי בני־הנביאים צעקה אל־אלישׁע לאמר עבדך אישׁי מת ואתה ידעת כי עבדך היה ירא את־יהוה והנשׁה בא לקחת את־שׁני ילדי לו לעבדים׃ </p>
<p id="v2"><sup><small>2</small></sup>  ויאמר אליה אלישׁע מה אעשׂה־לך הגידי לי מה־ישׁ־לכי בבית ותאמר אין לשׁפחתך כל בבית כי אם־אסוך שׁמן׃ </p>
<p id="v3"><sup><small>3</small></sup>  ויאמר לכי שׁאלי־לך כלים מן־החוץ מאת כל־שׁכנכי כלים רקים אל־תמעיטי׃ </p>
<p id="v4"><sup><small>4</small></sup>  ובאת וסגרת הדלת בעדך ובעד־בניך ויצקת על כל־הכלים האלה והמלא תסיעי׃ </p>
<p id="v5"><sup><small>5</small></sup>  ותלך מאתו ותסגר הדלת בעדה ובעד בניה הם מגשׁים אליה והיא מיצקת׃ </p>
<p id="v6"><sup><small>6</small></sup>  ויהי כמלאת הכלים ותאמר אל־בנה הגישׁה אלי עוד כלי ויאמר אליה אין עוד כלי ויעמד השׁמן׃ </p>
<p id="v7"><sup><small>7</small></sup>  ותבא ותגד לאישׁ האלהים ויאמר לכי מכרי את־השׁמן ושׁלמי את־נשׁיכי ואת בניכי תחיי בנותר׃ </p>
<p id="v8"><sup><small>8</small></sup>  ויהי היום ויעבר אלישׁע אל־שׁונם ושׁם אשׁה גדולה ותחזק־בו לאכל־לחם ויהי מדי עברו יסר שׁמה לאכל־לחם׃ </p>
<p id="v9"><sup><small>9</small></sup>  ותאמר אל־אישׁה הנה־נא ידעתי כי אישׁ אלהים קדושׁ הוא עבר עלינו תמיד׃ </p>
<p id="v10"><sup><small>10</small></sup>  נעשׂה־נא עלית־קיר קטנה ונשׂים לו שׁם מטה ושׁלחן וכסא ומנורה והיה בבאו אלינו יסור שׁמה׃ </p>
<p id="v11"><sup><small>11</small></sup>  ויהי היום ויבא שׁמה ויסר אל־העליה וישׁכב־שׁמה׃ </p>
<p id="v12"><sup><small>12</small></sup>  ויאמר אל־גחזי נערו קרא לשׁונמית הזאת ויקרא־לה ותעמד לפניו׃ </p>
<p id="v13"><sup><small>13</small></sup>  ויאמר לו אמר־נא אליה הנה חרדת אלינו את־כל־החרדה הזאת מה לעשׂות לך הישׁ לדבר־לך אל־המלך או אל־שׂר הצבא ותאמר בתוך עמי אנכי ישׁבת׃ </p>
<p id="v14"><sup><small>14</small></sup>  ויאמר ומה לעשׂות לה ויאמר גיחזי אבל בן אין־לה ואישׁה זקן׃ </p>
<p id="v15"><sup><small>15</small></sup>  ויאמר קרא־לה ויקרא־לה ותעמד בפתח׃ </p>
<p id="v16"><sup><small>16</small></sup>  ויאמר למועד הזה כעת חיה אתי חבקת בן ותאמר אל־אדני אישׁ האלהים אל־תכזב בשׁפחתך׃ </p>
<p id="v17"><sup><small>17</small></sup>  ותהר האשׁה ותלד בן למועד הזה כעת חיה אשׁר־דבר אליה אלישׁע׃ </p>
<p id="v18"><sup><small>18</small></sup>  ויגדל הילד ויהי היום ויצא אל־אביו אל־הקצרים׃ </p>
<p id="v19"><sup><small>19</small></sup>  ויאמר אל־אביו ראשׁי ראשׁי ויאמר אל־הנער שׂאהו אל־אמו׃ </p>
<p id="v20"><sup><small>20</small></sup>  וישׂאהו ויביאהו אל־אמו וישׁב על־ברכיה עד־הצהרים וימת׃ </p>
<p id="v21"><sup><small>21</small></sup>  ותעל ותשׁכבהו על־מטת אישׁ האלהים ותסגר בעדו ותצא׃ </p>
<p id="v22"><sup><small>22</small></sup>  ותקרא אל־אישׁה ותאמר שׁלחה נא לי אחד מן־הנערים ואחת האתנות וארוצה עד־אישׁ האלהים ואשׁובה׃ </p>
<p id="v23"><sup><small>23</small></sup>  ויאמר מדוע אתי הלכתי אליו היום לא־חדשׁ ולא שׁבת ותאמר שׁלום׃ </p>
<p id="v24"><sup><small>24</small></sup>  ותחבשׁ האתון ותאמר אל־נערה נהג ולך אל־תעצר־לי לרכב כי אם־אמרתי לך׃ </p>
<p id="v25"><sup><small>25</small></sup>  ותלך ותבוא אל־אישׁ האלהים אל־הר הכרמל ויהי כראות אישׁ־האלהים אתה מנגד ויאמר אל־גיחזי נערו הנה השׁונמית הלז׃ </p>
<p id="v26"><sup><small>26</small></sup>  עתה רוץ־נא לקראתה ואמר־לה השׁלום לך השׁלום לאישׁך השׁלום לילד ותאמר שׁלום׃ </p>
<p id="v27"><sup><small>27</small></sup>  ותבא אל־אישׁ האלהים אל־ההר ותחזק ברגליו ויגשׁ גיחזי להדפה ויאמר אישׁ האלהים הרפה־לה כי־נפשׁה מרה־לה ויהוה העלים ממני ולא הגיד לי׃ </p>
<p id="v28"><sup><small>28</small></sup>  ותאמר השׁאלתי בן מאת אדני הלא אמרתי לא תשׁלה אתי׃ </p>
<p id="v29"><sup><small>29</small></sup>  ויאמר לגיחזי חגר מתניך וקח משׁענתי בידך ולך כי־תמצא אישׁ לא תברכנו וכי־יברכך אישׁ לא תעננו ושׂמת משׁענתי על־פני הנער׃ </p>
<p id="v30"><sup><small>30</small></sup>  ותאמר אם הנער חי־יהוה וחי־נפשׁך אם־אעזבך ויקם וילך אחריה׃ </p>
<p id="v31"><sup><small>31</small></sup>  וגחזי עבר לפניהם וישׂם את־המשׁענת על־פני הנער ואין קול ואין קשׁב וישׁב לקראתו ויגד־לו לאמר לא הקיץ הנער׃ </p>
<p id="v32"><sup><small>32</small></sup>  ויבא אלישׁע הביתה והנה הנער מת משׁכב על־מטתו׃ </p>
<p id="v33"><sup><small>33</small></sup>  ויבא ויסגר הדלת בעד שׁניהם ויתפלל אל־יהוה׃ </p>
<p id="v34"><sup><small>34</small></sup>  ויעל וישׁכב על־הילד וישׂם פיו על־פיו ועיניו על־עיניו וכפיו על־כפו ויגהר עליו ויחם בשׂר הילד׃ </p>
<p id="v35"><sup><small>35</small></sup>  וישׁב וילך בבית אחת הנה ואחת הנה ויעל ויגהר עליו ויזורר הנער עד־שׁבע פעמים ויפקח הנער את־עיניו׃ </p>
<p id="v36"><sup><small>36</small></sup>  ויקרא אל־גיחזי ויאמר קרא אל־השׁנמית הזאת ויקראה ותבוא אליו ויאמר שׂאי בנך׃ </p>
<p id="v37"><sup><small>37</small></sup>  ותבא ותפל על־רגליו ותשׁתחו ארצה ותשׂא את־בנה ותצא׃ </p>
<p id="v38"><sup><small>38</small></sup>  ואלישׁע שׁב הגלגלה והרעב בארץ ובני הנביאים ישׁבים לפניו ויאמר לנערו שׁפת הסיר הגדולה ובשׁל נזיד לבני הנביאים׃ </p>
<p id="v39"><sup><small>39</small></sup>  ויצא אחד אל־השׂדה ללקט ארת וימצא גפן שׂדה וילקט ממנו פקעת שׂדה מלא בגדו ויבא ויפלח אל־סיר הנזיד כי־לא ידעו׃ </p>
<p id="v40"><sup><small>40</small></sup>  ויצקו לאנשׁים לאכול ויהי כאכלם מהנזיד והמה צעקו ויאמרו מות בסיר אישׁ האלהים ולא יכלו לאכל׃ </p>
<p id="v41"><sup><small>41</small></sup>  ויאמר וקחו־קמח וישׁלך אל־הסיר ויאמר צק לעם ויאכלו ולא היה דבר רע בסיר׃ </p>
<p id="v42"><sup><small>42</small></sup>  ואישׁ בא מבעל שׁלשׁה ויבא לאישׁ האלהים לחם בכורים עשׂרים־לחם שׂערים וכרמל בצקלנו ויאמר תן לעם ויאכלו׃ </p>
<p id="v43"><sup><small>43</small></sup>  ויאמר משׁרתו מה אתן זה לפני מאה אישׁ ויאמר תן לעם ויאכלו כי כה אמר יהוה אכל והותר׃ </p>
<p id="v44"><sup><small>44</small></sup>  ויתן לפניהם ויאכלו ויותרו כדבר יהוה׃ </p>
