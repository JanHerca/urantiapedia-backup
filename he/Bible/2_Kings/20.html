<!--
title: מלכים ב׳ - פֶּרֶק 20
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/19">מלכים ב׳ - פֶּרֶק 19</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/21">מלכים ב׳ - פֶּרֶק 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בימים ההם חלה חזקיהו למות ויבא אליו ישׁעיהו בן־אמוץ הנביא ויאמר אליו כה־אמר יהוה צו לביתך כי מת אתה ולא תחיה׃ </p>
<p id="v2"><sup><small>2</small></sup>  ויסב את־פניו אל־הקיר ויתפלל אל־יהוה לאמר׃ </p>
<p id="v3"><sup><small>3</small></sup>  אנה יהוה זכר־נא את אשׁר התהלכתי לפניך באמת ובלבב שׁלם והטוב בעיניך עשׂיתי ויבך חזקיהו בכי גדול׃ </p>
<p id="v4"><sup><small>4</small></sup>  ויהי ישׁעיהו לא יצא העיר התיכנה ודבר־יהוה היה אליו לאמר׃ </p>
<p id="v5"><sup><small>5</small></sup>  שׁוב ואמרת אל־חזקיהו נגיד־עמי כה־אמר יהוה אלהי דוד אביך שׁמעתי את־תפלתך ראיתי את־דמעתך הנני רפא לך ביום השׁלישׁי תעלה בית יהוה׃ </p>
<p id="v6"><sup><small>6</small></sup>  והספתי על־ימיך חמשׁ עשׂרה שׁנה ומכף מלך־אשׁור אצילך ואת העיר הזאת וגנותי על־העיר הזאת למעני ולמען דוד עבדי׃ </p>
<p id="v7"><sup><small>7</small></sup>  ויאמר ישׁעיהו קחו דבלת תאנים ויקחו וישׂימו על־השׁחין ויחי׃ </p>
<p id="v8"><sup><small>8</small></sup>  ויאמר חזקיהו אל־ישׁעיהו מה אות כי־ירפא יהוה לי ועליתי ביום השׁלישׁי בית יהוה׃ </p>
<p id="v9"><sup><small>9</small></sup>  ויאמר ישׁעיהו זה־לך האות מאת יהוה כי יעשׂה יהוה את־הדבר אשׁר דבר הלך הצל עשׂר מעלות אם־ישׁוב עשׂר מעלות׃ </p>
<p id="v10"><sup><small>10</small></sup>  ויאמר יחזקיהו נקל לצל לנטות עשׂר מעלות לא כי ישׁוב הצל אחרנית עשׂר מעלות׃ </p>
<p id="v11"><sup><small>11</small></sup>  ויקרא ישׁעיהו הנביא אל־יהוה וישׁב את־הצל במעלות אשׁר ירדה במעלות אחז אחרנית עשׂר מעלות׃ </p>
<p id="v12"><sup><small>12</small></sup>  בעת ההיא שׁלח בראדך בלאדן בן־בלאדן מלך־בבל ספרים ומנחה אל־חזקיהו כי שׁמע כי חלה חזקיהו׃ </p>
<p id="v13"><sup><small>13</small></sup>  וישׁמע עליהם חזקיהו ויראם את־כל־בית נכתה את־הכסף ואת־הזהב ואת־הבשׂמים ואת שׁמן הטוב ואת בית כליו ואת כל־אשׁר נמצא באוצרתיו לא־היה דבר אשׁר לא־הראם חזקיהו בביתו ובכל־ממשׁלתו׃ </p>
<p id="v14"><sup><small>14</small></sup>  ויבא ישׁעיהו הנביא אל־המלך חזקיהו ויאמר אליו מה אמרו האנשׁים האלה ומאין יבאו אליך ויאמר חזקיהו מארץ רחוקה באו מבבל׃ </p>
<p id="v15"><sup><small>15</small></sup>  ויאמר מה ראו בביתך ויאמר חזקיהו את כל־אשׁר בביתי ראו לא־היה דבר אשׁר לא־הראיתם באצרתי׃ </p>
<p id="v16"><sup><small>16</small></sup>  ויאמר ישׁעיהו אל־חזקיהו שׁמע דבר־יהוה׃ </p>
<p id="v17"><sup><small>17</small></sup>  הנה ימים באים ונשׂא כל־אשׁר בביתך ואשׁר אצרו אבתיך עד־היום הזה בבלה לא־יותר דבר אמר יהוה׃ </p>
<p id="v18"><sup><small>18</small></sup>  ומבניך אשׁר יצאו ממך אשׁר תוליד יקח והיו סריסים בהיכל מלך בבל׃ </p>
<p id="v19"><sup><small>19</small></sup>  ויאמר חזקיהו אל־ישׁעיהו טוב דבר־יהוה אשׁר דברת ויאמר הלוא אם־שׁלום ואמת יהיה בימי׃ </p>
<p id="v20"><sup><small>20</small></sup>  ויתר דברי חזקיהו וכל־גבורתו ואשׁר עשׂה את־הברכה ואת־התעלה ויבא את־המים העירה הלא־הם כתובים על־ספר דברי הימים למלכי יהודה׃ </p>
<p id="v21"><sup><small>21</small></sup>  וישׁכב חזקיהו עם־אבתיו וימלך מנשׁה בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/19">מלכים ב׳ - פֶּרֶק 19</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/21">מלכים ב׳ - פֶּרֶק 21</a></td>
      </tr>
    </tbody>
  </table>
</figure>
