<!--
title: מלכים ב׳ - פֶּרֶק 23
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/22">מלכים ב׳ - פֶּרֶק 22</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/24">מלכים ב׳ - פֶּרֶק 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁלח המלך ויאספו אליו כל־זקני יהודה וירושׁלם׃ </p>
<p id="v2"><sup><small>2</small></sup>  ויעל המלך בית־יהוה וכל־אישׁ יהודה וכל־ישׁבי ירושׁלם אתו והכהנים והנביאים וכל־העם למקטן ועד־גדול ויקרא באזניהם את־כל־דברי ספר הברית הנמצא בבית יהוה׃ </p>
<p id="v3"><sup><small>3</small></sup>  ויעמד המלך על־העמוד ויכרת את־הברית לפני יהוה ללכת אחר יהוה ולשׁמר מצותיו ואת־עדותיו ואת־חקתיו בכל־לב ובכל־נפשׁ להקים את־דברי הברית הזאת הכתבים על־הספר הזה ויעמד כל־העם בברית׃ </p>
<p id="v4"><sup><small>4</small></sup>  ויצו המלך את־חלקיהו הכהן הגדול ואת־כהני המשׁנה ואת־שׁמרי הסף להוציא מהיכל יהוה את כל־הכלים העשׂוים לבעל ולאשׁרה ולכל צבא השׁמים וישׂרפם מחוץ לירושׁלם בשׁדמות קדרון ונשׂא את־עפרם בית־אל׃ </p>
<p id="v5"><sup><small>5</small></sup>  והשׁבית את־הכמרים אשׁר נתנו מלכי יהודה ויקטר בבמות בערי יהודה ומסבי ירושׁלם ואת־המקטרים לבעל לשׁמשׁ ולירח ולמזלות ולכל צבא השׁמים׃ </p>
<p id="v6"><sup><small>6</small></sup>  ויצא את־האשׁרה מבית יהוה מחוץ לירושׁלם אל־נחל קדרון וישׂרף אתה בנחל קדרון וידק לעפר וישׁלך את־עפרה על־קבר בני העם׃ </p>
<p id="v7"><sup><small>7</small></sup>  ויתץ את־בתי הקדשׁים אשׁר בבית יהוה אשׁר הנשׁים ארגות שׁם בתים לאשׁרה׃ </p>
<p id="v8"><sup><small>8</small></sup>  ויבא את־כל־הכהנים מערי יהודה ויטמא את־הבמות אשׁר קטרו־שׁמה הכהנים מגבע עד־באר שׁבע ונתץ את־במות השׁערים אשׁר־פתח שׁער יהושׁע שׂר־העיר אשׁר־על־שׂמאול אישׁ בשׁער העיר׃ </p>
<p id="v9"><sup><small>9</small></sup>  אך לא יעלו כהני הבמות אל־מזבח יהוה בירושׁלם כי אם־אכלו מצות בתוך אחיהם׃ </p>
<p id="v10"><sup><small>10</small></sup>  וטמא את־התפת אשׁר בגי בני־הנם לבלתי להעביר אישׁ את־בנו ואת־בתו באשׁ למלך׃ </p>
<p id="v11"><sup><small>11</small></sup>  וישׁבת את־הסוסים אשׁר נתנו מלכי יהודה לשׁמשׁ מבא בית־יהוה אל־לשׁכת נתן־מלך הסריס אשׁר בפרורים ואת־מרכבות השׁמשׁ שׂרף באשׁ׃ </p>
<p id="v12"><sup><small>12</small></sup>  ואת־המזבחות אשׁר על־הגג עלית אחז אשׁר־עשׂו מלכי יהודה ואת־המזבחות אשׁר־עשׂה מנשׁה בשׁתי חצרות בית־יהוה נתץ המלך וירץ משׁם והשׁליך את־עפרם אל־נחל קדרון׃ </p>
<p id="v13"><sup><small>13</small></sup>  ואת־הבמות אשׁר על־פני ירושׁלם אשׁר מימין להר־המשׁחית אשׁר בנה שׁלמה מלך־ישׂראל לעשׁתרת שׁקץ צידנים ולכמושׁ שׁקץ מואב ולמלכם תועבת בני־עמון טמא המלך׃ <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  ושׁבר את־המצבות ויכרת את־האשׁרים וימלא את־מקומם עצמות אדם׃ </p>
<p id="v15"><sup><small>15</small></sup>  וגם את־המזבח אשׁר בבית־אל הבמה אשׁר עשׂה ירבעם בן־נבט אשׁר החטיא את־ישׂראל גם את־המזבח ההוא ואת־הבמה נתץ וישׂרף את־הבמה הדק לעפר ושׂרף אשׁרה׃ </p>
<p id="v16"><sup><small>16</small></sup>  ויפן יאשׁיהו וירא את־הקברים אשׁר־שׁם בהר וישׁלח ויקח את־העצמות מן־הקברים וישׂרף על־המזבח ויטמאהו כדבר יהוה אשׁר קרא אישׁ האלהים אשׁר קרא את־הדברים האלה׃ </p>
<p id="v17"><sup><small>17</small></sup>  ויאמר מה הציון הלז אשׁר אני ראה ויאמרו אליו אנשׁי העיר הקבר אישׁ־האלהים אשׁר־בא מיהודה ויקרא את־הדברים האלה אשׁר עשׂית על המזבח בית־אל׃ </p>
<p id="v18"><sup><small>18</small></sup>  ויאמר הניחו לו אישׁ אל־ינע עצמתיו וימלטו עצמתיו את עצמות הנביא אשׁר־בא משׁמרון׃ </p>
<p id="v19"><sup><small>19</small></sup>  וגם את־כל־בתי הבמות אשׁר בערי שׁמרון אשׁר עשׂו מלכי ישׂראל להכעיס הסיר יאשׁיהו ויעשׂ להם ככל־המעשׂים אשׁר עשׂה בבית־אל׃ </p>
<p id="v20"><sup><small>20</small></sup>  ויזבח את־כל־כהני הבמות אשׁר־שׁם על־המזבחות וישׂרף את־עצמות אדם עליהם וישׁב ירושׁלם׃ </p>
<p id="v21"><sup><small>21</small></sup>  ויצו המלך את־כל־העם לאמר עשׂו פסח ליהוה אלהיכם ככתוב על ספר הברית הזה׃ </p>
<p id="v22"><sup><small>22</small></sup>  כי לא נעשׂה כפסח הזה מימי השׁפטים אשׁר שׁפטו את־ישׂראל וכל ימי מלכי ישׂראל ומלכי יהודה׃ </p>
<p id="v23"><sup><small>23</small></sup>  כי אם־בשׁמנה עשׂרה שׁנה למלך יאשׁיהו נעשׂה הפסח הזה ליהוה בירושׁלם׃ </p>
<p id="v24"><sup><small>24</small></sup>  וגם את־האבות ואת־הידענים ואת־התרפים ואת־הגללים ואת כל־השׁקצים אשׁר נראו בארץ יהודה ובירושׁלם בער יאשׁיהו למען הקים את־דברי התורה הכתבים על־הספר אשׁר מצא חלקיהו הכהן בית יהוה׃ </p>
<p id="v25"><sup><small>25</small></sup>  וכמהו לא־היה לפניו מלך אשׁר־שׁב אל־יהוה בכל־לבבו ובכל־נפשׁו ובכל־מאדו ככל תורת משׁה ואחריו לא־קם כמהו׃ <sup id="cite2"><a href="#fn2">[2]</a></sup></p>
<p id="v26"><sup><small>26</small></sup>  אך לא־שׁב יהוה מחרון אפו הגדול אשׁר־חרה אפו ביהודה על כל־הכעסים אשׁר הכעיסו מנשׁה׃ </p>
<p id="v27"><sup><small>27</small></sup>  ויאמר יהוה גם את־יהודה אסיר מעל פני כאשׁר הסרתי את־ישׂראל ומאסתי את־העיר הזאת אשׁר־בחרתי את־ירושׁלם ואת־הבית אשׁר אמרתי יהיה שׁמי שׁם׃ </p>
<p id="v28"><sup><small>28</small></sup>  ויתר דברי יאשׁיהו וכל־אשׁר עשׂה הלא־הם כתובים על־ספר דברי הימים למלכי יהודה׃ </p>
<p id="v29"><sup><small>29</small></sup>  בימיו עלה פרעה נכה מלך־מצרים על־מלך אשׁור על־נהר־פרת וילך המלך יאשׁיהו לקראתו וימיתהו במגדו כראתו אתו׃ <sup id="cite3"><a href="#fn3">[3]</a></sup></p>
<p id="v30"><sup><small>30</small></sup>  וירכבהו עבדיו מת ממגדו ויבאהו ירושׁלם ויקברהו בקברתו ויקח עם־הארץ את־יהואחז בן־יאשׁיהו וימשׁחו אתו וימליכו אתו תחת אביו׃ </p>
<p id="v31"><sup><small>31</small></sup>  בן־עשׂרים ושׁלשׁ שׁנה יהואחז במלכו ושׁלשׁה חדשׁים מלך בירושׁלם ושׁם אמו חמוטל בת־ירמיהו מלבנה׃ </p>
<p id="v32"><sup><small>32</small></sup>  ויעשׂ הרע בעיני יהוה ככל אשׁר־עשׂו אבתיו׃ </p>
<p id="v33"><sup><small>33</small></sup>  ויאסרהו פרעה נכה ברבלה בארץ חמת במלך בירושׁלם ויתן־ענשׁ על־הארץ מאה ככר־כסף וככר זהב׃ </p>
<p id="v34"><sup><small>34</small></sup>  וימלך פרעה נכה את־אליקים בן־יאשׁיהו תחת יאשׁיהו אביו ויסב את־שׁמו יהויקים ואת־יהואחז לקח ויבא מצרים וימת שׁם׃ </p>
<p id="v35"><sup><small>35</small></sup>  והכסף והזהב נתן יהויקים לפרעה אך העריך את־הארץ לתת את־הכסף על־פי פרעה אישׁ כערכו נגשׂ את־הכסף ואת־הזהב את־עם הארץ לתת לפרעה נכה׃ </p>
<p id="v36"><sup><small>36</small></sup>  בן־עשׂרים וחמשׁ שׁנה יהויקים במלכו ואחת עשׂרה שׁנה מלך בירושׁלם ושׁם אמו זבידה בת־פדיה מן־רומה׃ </p>
<p id="v37"><sup><small>37</small></sup>  ויעשׂ הרע בעיני יהוה ככל אשׁר־עשׂו אבתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/22">מלכים ב׳ - פֶּרֶק 22</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/24">מלכים ב׳ - פֶּרֶק 24</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 23:13 <i>"אלים" עשתורת וכמוש</i>: <a href="/he/The_Urantia_Book/95#p1_3">או 95:1.3</a>.  <i>עשתורת</i>: <a href="/he/The_Urantia_Book/95#p1_7">או 95:1.7</a>. </li>
  <li id="fn2"><a href="#cite2">↑</a> 23:25-30 <i>איוולת יאשיהו</i>: <a href="/he/The_Urantia_Book/97#p9_24">או 97:9.24</a>. </li>
  <li id="fn3"><a href="#cite3">↑</a> 23:29-30 <i>יאשיהו ניצח</i>: <a href="/he/The_Urantia_Book/126#p1_2">או 126:1.2</a>. </li>
</ol>
</div>
