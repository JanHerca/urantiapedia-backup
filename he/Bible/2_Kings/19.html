<!--
title: מלכים ב׳ - פֶּרֶק 19
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/18">מלכים ב׳ - פֶּרֶק 18</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/20">מלכים ב׳ - פֶּרֶק 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי כשׁמע המלך חזקיהו ויקרע את־בגדיו ויתכס בשׂק ויבא בית יהוה׃ </p>
<p id="v2"><sup><small>2</small></sup>  וישׁלח את־אליקים אשׁר־על־הבית ושׁבנא הספר ואת זקני הכהנים מתכסים בשׂקים אל־ישׁעיהו הנביא בן־אמוץ׃ </p>
<p id="v3"><sup><small>3</small></sup>  ויאמרו אליו כה אמר חזקיהו יום־צרה ותוכחה ונאצה היום הזה כי באו בנים עד־משׁבר וכח אין ללדה׃ </p>
<p id="v4"><sup><small>4</small></sup>  אולי ישׁמע יהוה אלהיך את כל־דברי רב־שׁקה אשׁר שׁלחו מלך־אשׁור אדניו לחרף אלהים חי והוכיח בדברים אשׁר שׁמע יהוה אלהיך ונשׂאת תפלה בעד השׁארית הנמצאה׃ </p>
<p id="v5"><sup><small>5</small></sup>  ויבאו עבדי המלך חזקיהו אל־ישׁעיהו׃ </p>
<p id="v6"><sup><small>6</small></sup>  ויאמר להם ישׁעיהו כה תאמרון אל־אדניכם כה אמר יהוה אל־תירא מפני הדברים אשׁר שׁמעת אשׁר גדפו נערי מלך־אשׁור אתי׃ </p>
<p id="v7"><sup><small>7</small></sup>  הנני נתן בו רוח ושׁמע שׁמועה ושׁב לארצו והפלתיו בחרב בארצו׃ </p>
<p id="v8"><sup><small>8</small></sup>  וישׁב רב־שׁקה וימצא את־מלך אשׁור נלחם על־לבנה כי שׁמע כי נסע מלכישׁ׃ </p>
<p id="v9"><sup><small>9</small></sup>  וישׁמע אל־תרהקה מלך־כושׁ לאמר הנה יצא להלחם אתך וישׁב וישׁלח מלאכים אל־חזקיהו לאמר׃ </p>
<p id="v10"><sup><small>10</small></sup>  כה תאמרון אל־חזקיהו מלך־יהודה לאמר אל־ישׁאך אלהיך אשׁר אתה בטח בו לאמר לא תנתן ירושׁלם ביד מלך אשׁור׃ </p>
<p id="v11"><sup><small>11</small></sup>  הנה אתה שׁמעת את אשׁר עשׂו מלכי אשׁור לכל־הארצות להחרימם ואתה תנצל׃ </p>
<p id="v12"><sup><small>12</small></sup>  ההצילו אתם אלהי הגוים אשׁר שׁחתו אבותי את־גוזן ואת־חרן ורצף ובני־עדן אשׁר בתלאשׂר׃ </p>
<p id="v13"><sup><small>13</small></sup>  איו מלך־חמת ומלך ארפד ומלך לעיר ספרוים הנע ועוה׃ </p>
<p id="v14"><sup><small>14</small></sup>  ויקח חזקיהו את־הספרים מיד המלאכים ויקראם ויעל בית יהוה ויפרשׂהו חזקיהו לפני יהוה׃ </p>
<p id="v15"><sup><small>15</small></sup>  ויתפלל חזקיהו לפני יהוה ויאמר יהוה אלהי ישׂראל ישׁב הכרבים אתה־הוא האלהים לבדך לכל ממלכות הארץ אתה עשׂית את־השׁמים ואת־הארץ׃ <sup id="cite1"><a href="#fn1">[1]</a></sup></p>
<p id="v16"><sup><small>16</small></sup>  הטה יהוה אזנך ושׁמע פקח יהוה עיניך וראה ושׁמע את דברי סנחריב אשׁר שׁלחו לחרף אלהים חי׃ </p>
<p id="v17"><sup><small>17</small></sup>  אמנם יהוה החריבו מלכי אשׁור את־הגוים ואת־ארצם׃ </p>
<p id="v18"><sup><small>18</small></sup>  ונתנו את־אלהיהם באשׁ כי לא אלהים המה כי אם־מעשׂה ידי־אדם עץ ואבן ויאבדום׃ </p>
<p id="v19"><sup><small>19</small></sup>  ועתה יהוה אלהינו הושׁיענו נא מידו וידעו כל־ממלכות הארץ כי אתה יהוה אלהים לבדך׃ <sup id="cite2"><a href="#fn2">[2]</a></sup></p>
<p id="v20"><sup><small>20</small></sup>  וישׁלח ישׁעיהו בן־אמוץ אל־חזקיהו לאמר כה־אמר יהוה אלהי ישׂראל אשׁר התפללת אלי אל־סנחרב מלך־אשׁור שׁמעתי׃ </p>
<p id="v21"><sup><small>21</small></sup>  זה הדבר אשׁר־דבר יהוה עליו בזה לך לעגה לך בתולת בת־ציון אחריך ראשׁ הניעה בת ירושׁלם׃ </p>
<p id="v22"><sup><small>22</small></sup>  את־מי חרפת וגדפת ועל־מי הרימות קול ותשׂא מרום עיניך על־קדושׁ ישׂראל׃ <sup id="cite3"><a href="#fn3">[3]</a></sup></p>
<p id="v23"><sup><small>23</small></sup>  ביד מלאכיך חרפת אדני ותאמר ברכב רכבי אני עליתי מרום הרים ירכתי לבנון ואכרת קומת ארזיו מבחור ברשׁיו ואבואה מלון קצה יער כרמלו׃ </p>
<p id="v24"><sup><small>24</small></sup>  אני קרתי ושׁתיתי מים זרים ואחרב בכף־פעמי כל יארי מצור׃ </p>
<p id="v25"><sup><small>25</small></sup>  הלא־שׁמעת למרחוק אתה עשׂיתי למימי קדם ויצרתיה עתה הביאתיה ותהי להשׁות גלים נצים ערים בצרות׃ </p>
<p id="v26"><sup><small>26</small></sup>  וישׁביהן קצרי־יד חתו ויבשׁו היו עשׂב שׂדה וירק דשׁא חציר גגות ושׁדפה לפני קמה׃ </p>
<p id="v27"><sup><small>27</small></sup>  ושׁבתך וצאתך ובאך ידעתי ואת התרגזך אלי׃ </p>
<p id="v28"><sup><small>28</small></sup>  יען התרגזך אלי ושׁאננך עלה באזני ושׂמתי חחי באפך ומתגי בשׂפתיך והשׁבתיך בדרך אשׁר־באת בה׃ </p>
<p id="v29"><sup><small>29</small></sup>  וזה־לך האות אכול השׁנה ספיח ובשׁנה השׁנית סחישׁ ובשׁנה השׁלישׁית זרעו וקצרו ונטעו כרמים ואכלו פרים׃ </p>
<p id="v30"><sup><small>30</small></sup>  ויספה פליטת בית־יהודה הנשׁארה שׁרשׁ למטה ועשׂה פרי למעלה׃ </p>
<p id="v31"><sup><small>31</small></sup>  כי מירושׁלם תצא שׁארית ופליטה מהר ציון קנאת יהוה תעשׂה־זאת׃ </p>
<p id="v32"><sup><small>32</small></sup>  לכן כה־אמר יהוה אל־מלך אשׁור לא יבא אל־העיר הזאת ולא־יורה שׁם חץ ולא־יקדמנה מגן ולא־ישׁפך עליה סללה׃ </p>
<p id="v33"><sup><small>33</small></sup>  בדרך אשׁר־יבא בה ישׁוב ואל־העיר הזאת לא יבא נאם־יהוה׃ </p>
<p id="v34"><sup><small>34</small></sup>  וגנותי אל־העיר הזאת להושׁיעה למעני ולמען דוד עבדי׃ </p>
<p id="v35"><sup><small>35</small></sup>  ויהי בלילה ההוא ויצא מלאך יהוה ויך במחנה אשׁור מאה שׁמונים וחמשׁה אלף וישׁכימו בבקר והנה כלם פגרים מתים׃ </p>
<p id="v36"><sup><small>36</small></sup>  ויסע וילך וישׁב סנחריב מלך־אשׁור וישׁב בנינוה׃ </p>
<p id="v37"><sup><small>37</small></sup>  ויהי הוא משׁתחוה בית נסרך אלהיו ואדרמלך ושׂראצר הכהו בחרב והמה נמלטו ארץ אררט וימלך אסר־חדן בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/18">מלכים ב׳ - פֶּרֶק 18</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/20">מלכים ב׳ - פֶּרֶק 20</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 19:15 <i>אלוהים ברא את השמים והארץ</i>: <a href="/he/The_Urantia_Book/92#p6_6">או 92:6.6</a>.  <i>אלוהים כבורא שמיים, ארץ</i>: <a href="/he/The_Urantia_Book/0#p2_9">או 0:2.9</a>.  <i>אלוהים ברא הכל</i>: <a href="/he/The_Urantia_Book/6#p1_3">או 6:1.3</a>.  <i>אלוהים יצר</i>: <a href="/he/The_Urantia_Book/95#p5_9">או 95:5.9</a>.  <i>הבורא</i>: <a href="/he/The_Urantia_Book/131#p10_6">או 131:10.6</a>.  <i>אלוהים ברא את השמים והארץ</i>: <a href="/he/The_Urantia_Book/131#p2_2">או 131:2.2</a>.  <i>בורא שמים וארץ</i>: <a href="/he/The_Urantia_Book/128#p1_10">או 128:1.10</a>.  <i>אלוהים ברא את השמים והארץ</i>: <a href="/he/The_Urantia_Book/1#p0_1">או 1:0.1</a>.  <i>יוצר אוניברסלי</i>: <a href="/he/The_Urantia_Book/142#p3_7">או 142:3.7</a>.  <i>בורא נאמן ואלוהי</i>: <a href="/he/The_Urantia_Book/2#p1_2">או 2:1.2</a>.  <i>אלוהים ברא את כל הדברים והישויות</i>: <a href="/he/The_Urantia_Book/131#p10_2">או 131:10.2</a>. </li>
  <li id="fn2"><a href="#cite2">↑</a> 19:19 <i>אלוהים אחד</i>: <a href="/he/The_Urantia_Book/92#p5_8">או 92:5.8</a>.  <i>אלוהים אחד</i>: <a href="/he/The_Urantia_Book/131#p10_2">או 131:10.2</a>.  <i>ה' אלוהים הוא אחד</i>: <a href="/he/The_Urantia_Book/1#p7_6">או 1:7.6</a>.  <i>אלוהים אחד</i>: <a href="/he/The_Urantia_Book/45#p4_8">או 45:4.8</a>.  <i>אלוהים הוא אחד</i>: <a href="/he/The_Urantia_Book/56#p4_4">או 56:4.4</a>.  <i>אין אלוהים לצידך</i>: <a href="/he/The_Urantia_Book/1#p0_1">או 1:0.1</a>.  <i>אלוהים אחד</i>: <a href="/he/The_Urantia_Book/92#p6_6">או 92:6.6</a>.  <i>ה' אלוהינו הוא אל אחד</i>: <a href="/he/The_Urantia_Book/10#p7_1">או 10:7.1</a>.  <i>ה' הוא אל אחד</i>: <a href="/he/The_Urantia_Book/96#p5_5">או 96:5.5</a>. </li>
  <li id="fn3"><a href="#cite3">↑</a> 19:22 <i>קדוש ישראל</i>: <a href="/he/The_Urantia_Book/196#p0_2">או 196:0.2</a>.  <i>קדוש ישראל</i>: <a href="/he/The_Urantia_Book/128#p1_10">או 128:1.10</a>.  <i>הקדוש ברוך הוא</i>: <a href="/he/The_Urantia_Book/96#p1_9">או 96:1.9</a>. </li>
</ol>
</div>
