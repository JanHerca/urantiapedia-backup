<!--
title: מלכים ב׳ - פֶּרֶק 5
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/4">מלכים ב׳ - פֶּרֶק 4</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/6">מלכים ב׳ - פֶּרֶק 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ונעמן שׂר־צבא מלך־ארם היה אישׁ גדול לפני אדניו ונשׂא פנים כי־בו נתן־יהוה תשׁועה לארם והאישׁ היה גבור חיל מצרע׃ </p>
<p id="v2"><sup><small>2</small></sup>  וארם יצאו גדודים וישׁבו מארץ ישׂראל נערה קטנה ותהי לפני אשׁת נעמן׃ </p>
<p id="v3"><sup><small>3</small></sup>  ותאמר אל־גברתה אחלי אדני לפני הנביא אשׁר בשׁמרון אז יאסף אתו מצרעתו׃ </p>
<p id="v4"><sup><small>4</small></sup>  ויבא ויגד לאדניו לאמר כזאת וכזאת דברה הנערה אשׁר מארץ ישׂראל׃ </p>
<p id="v5"><sup><small>5</small></sup>  ויאמר מלך־ארם לך־בא ואשׁלחה ספר אל־מלך ישׂראל וילך ויקח בידו עשׂר ככרי־כסף ושׁשׁת אלפים זהב ועשׂר חליפות בגדים׃ </p>
<p id="v6"><sup><small>6</small></sup>  ויבא הספר אל־מלך ישׂראל לאמר ועתה כבוא הספר הזה אליך הנה שׁלחתי אליך את־נעמן עבדי ואספתו מצרעתו׃ </p>
<p id="v7"><sup><small>7</small></sup>  ויהי כקרא מלך־ישׂראל את־הספר ויקרע בגדיו ויאמר האלהים אני להמית ולהחיות כי־זה שׁלח אלי לאסף אישׁ מצרעתו כי אך־דעו־נא וראו כי־מתאנה הוא לי׃ </p>
<p id="v8"><sup><small>8</small></sup>  ויהי כשׁמע אלישׁע אישׁ־האלהים כי־קרע מלך־ישׂראל את־בגדיו וישׁלח אל־המלך לאמר למה קרעת בגדיך יבא־נא אלי וידע כי ישׁ נביא בישׂראל׃ </p>
<p id="v9"><sup><small>9</small></sup>  ויבא נעמן בסוסו וברכבו ויעמד פתח־הבית לאלישׁע׃ </p>
<p id="v10"><sup><small>10</small></sup>  וישׁלח אליו אלישׁע מלאך לאמר הלוך ורחצת שׁבע־פעמים בירדן וישׁב בשׂרך לך וטהר׃ </p>
<p id="v11"><sup><small>11</small></sup>  ויקצף נעמן וילך ויאמר הנה אמרתי אלי יצא יצוא ועמד וקרא בשׁם־יהוה אלהיו והניף ידו אל־המקום ואסף המצרע׃ </p>
<p id="v12"><sup><small>12</small></sup>  הלא טוב אבנה ופרפר נהרות דמשׂק מכל מימי ישׂראל הלא־ארחץ בהם וטהרתי ויפן וילך בחמה׃ </p>
<p id="v13"><sup><small>13</small></sup>  ויגשׁו עבדיו וידברו אליו ויאמרו אבי דבר גדול הנביא דבר אליך הלוא תעשׂה ואף כי־אמר אליך רחץ וטהר׃ </p>
<p id="v14"><sup><small>14</small></sup>  וירד ויטבל בירדן שׁבע פעמים כדבר אישׁ האלהים וישׁב בשׂרו כבשׂר נער קטן ויטהר׃ </p>
<p id="v15"><sup><small>15</small></sup>  וישׁב אל־אישׁ האלהים הוא וכל־מחנהו ויבא ויעמד לפניו ויאמר הנה־נא ידעתי כי אין אלהים בכל־הארץ כי אם־בישׂראל ועתה קח־נא ברכה מאת עבדך׃ </p>
<p id="v16"><sup><small>16</small></sup>  ויאמר חי־יהוה אשׁר־עמדתי לפניו אם־אקח ויפצר־בו לקחת וימאן׃ </p>
<p id="v17"><sup><small>17</small></sup>  ויאמר נעמן ולא יתן־נא לעבדך משׂא צמד־פרדים אדמה כי לוא־יעשׂה עוד עבדך עלה וזבח לאלהים אחרים כי אם־ליהוה׃ </p>
<p id="v18"><sup><small>18</small></sup>  לדבר הזה יסלח יהוה לעבדך בבוא אדני בית־רמון להשׁתחות שׁמה והוא נשׁען על־ידי והשׁתחויתי בית רמן בהשׁתחויתי בית רמן יסלח־נא יהוה לעבדך בדבר הזה׃ </p>
<p id="v19"><sup><small>19</small></sup>  ויאמר לו לך לשׁלום וילך מאתו כברת־ארץ׃ </p>
<p id="v20"><sup><small>20</small></sup>  ויאמר גיחזי נער אלישׁע אישׁ־האלהים הנה חשׂך אדני את־נעמן הארמי הזה מקחת מידו את אשׁר־הביא חי־יהוה כי־אם־רצתי אחריו ולקחתי מאתו מאומה׃ </p>
<p id="v21"><sup><small>21</small></sup>  וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השׁלום׃ </p>
<p id="v22"><sup><small>22</small></sup>  ויאמר שׁלום אדני שׁלחני לאמר הנה עתה זה באו אלי שׁני־נערים מהר אפרים מבני הנביאים תנה־נא להם ככר־כסף ושׁתי חלפות בגדים׃ </p>
<p id="v23"><sup><small>23</small></sup>  ויאמר נעמן הואל קח ככרים ויפרץ־בו ויצר ככרים כסף בשׁני חרטים ושׁתי חלפות בגדים ויתן אל־שׁני נעריו וישׂאו לפניו׃ </p>
<p id="v24"><sup><small>24</small></sup>  ויבא אל־העפל ויקח מידם ויפקד בבית וישׁלח את־האנשׁים וילכו׃ </p>
<p id="v25"><sup><small>25</small></sup>  והוא־בא ויעמד אל־אדניו ויאמר אליו אלישׁע מאן גחזי ויאמר לא־הלך עבדך אנה ואנה׃ </p>
<p id="v26"><sup><small>26</small></sup>  ויאמר אליו לא־לבי הלך כאשׁר הפך־אישׁ מעל מרכבתו לקראתך העת לקחת את־הכסף ולקחת בגדים וזיתים וכרמים וצאן ובקר ועבדים ושׁפחות׃ </p>
<p id="v27"><sup><small>27</small></sup>  וצרעת נעמן תדבק־בך ובזרעך לעולם ויצא מלפניו מצרע כשׁלג׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/4">מלכים ב׳ - פֶּרֶק 4</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/6">מלכים ב׳ - פֶּרֶק 6</a></td>
      </tr>
    </tbody>
  </table>
</figure>
