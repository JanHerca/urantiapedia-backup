<!--
title: מלכים ב׳ - פֶּרֶק 17
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/16">מלכים ב׳ - פֶּרֶק 16</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/18">מלכים ב׳ - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת שׁתים עשׂרה לאחז מלך יהודה מלך הושׁע בן־אלה בשׁמרון על־ישׂראל תשׁע שׁנים׃ </p>
<p id="v2"><sup><small>2</small></sup>  ויעשׂ הרע בעיני יהוה רק לא כמלכי ישׂראל אשׁר היו לפניו׃ </p>
<p id="v3"><sup><small>3</small></sup>  עליו עלה שׁלמנאסר מלך אשׁור ויהי־לו הושׁע עבד וישׁב לו מנחה׃ </p>
<p id="v4"><sup><small>4</small></sup>  וימצא מלך־אשׁור בהושׁע קשׁר אשׁר שׁלח מלאכים אל־סוא מלך־מצרים ולא־העלה מנחה למלך אשׁור כשׁנה בשׁנה ויעצרהו מלך אשׁור ויאסרהו בית כלא׃ <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  ויעל מלך־אשׁור בכל־הארץ ויעל שׁמרון ויצר עליה שׁלשׁ שׁנים׃ </p>
<p id="v6"><sup><small>6</small></sup>  בשׁנת התשׁיעית להושׁע לכד מלך־אשׁור את־שׁמרון ויגל את־ישׂראל אשׁורה וישׁב אתם בחלח ובחבור נהר גוזן וערי מדי׃ </p>
<p id="v7"><sup><small>7</small></sup>  ויהי כי־חטאו בני־ישׂראל ליהוה אלהיהם המעלה אתם מארץ מצרים מתחת יד פרעה מלך־מצרים וייראו אלהים אחרים׃ </p>
<p id="v8"><sup><small>8</small></sup>  וילכו בחקות הגוים אשׁר הורישׁ יהוה מפני בני ישׂראל ומלכי ישׂראל אשׁר עשׂו׃ </p>
<p id="v9"><sup><small>9</small></sup>  ויחפאו בני־ישׂראל דברים אשׁר לא־כן על־יהוה אלהיהם ויבנו להם במות בכל־עריהם ממגדל נוצרים עד־עיר מבצר׃ <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  ויצבו להם מצבות ואשׁרים על כל־גבעה גבהה ותחת כל־עץ רענן׃ </p>
<p id="v11"><sup><small>11</small></sup>  ויקטרו־שׁם בכל־במות כגוים אשׁר־הגלה יהוה מפניהם ויעשׂו דברים רעים להכעיס את־יהוה׃ </p>
<p id="v12"><sup><small>12</small></sup>  ויעבדו הגללים אשׁר אמר יהוה להם לא תעשׂו את־הדבר הזה׃ </p>
<p id="v13"><sup><small>13</small></sup>  ויעד יהוה בישׂראל וביהודה ביד כל־נביאו כל־חזה לאמר שׁבו מדרכיכם הרעים ושׁמרו מצותי חקותי ככל־התורה אשׁר צויתי את־אבתיכם ואשׁר שׁלחתי אליכם ביד עבדי הנביאים׃ <sup id="cite3"><a href="#fn3">[3]</a></sup></p>
<p id="v14"><sup><small>14</small></sup>  ולא שׁמעו ויקשׁו את־ערפם כערף אבותם אשׁר לא האמינו ביהוה אלהיהם׃ </p>
<p id="v15"><sup><small>15</small></sup>  וימאסו את־חקיו ואת־בריתו אשׁר כרת את־אבותם ואת עדותיו אשׁר העיד בם וילכו אחרי ההבל ויהבלו ואחרי הגוים אשׁר סביבתם אשׁר צוה יהוה אתם לבלתי עשׂות כהם׃ </p>
<p id="v16"><sup><small>16</small></sup>  ויעזבו את־כל־מצות יהוה אלהיהם ויעשׂו להם מסכה שׁנים עגלים ויעשׂו אשׁירה וישׁתחוו לכל־צבא השׁמים ויעבדו את־הבעל׃ </p>
<p id="v17"><sup><small>17</small></sup>  ויעבירו את־בניהם ואת־בנותיהם באשׁ ויקסמו קסמים וינחשׁו ויתמכרו לעשׂות הרע בעיני יהוה להכעיסו׃ </p>
<p id="v18"><sup><small>18</small></sup>  ויתאנף יהוה מאד בישׂראל ויסרם מעל פניו לא נשׁאר רק שׁבט יהודה לבדו׃ </p>
<p id="v19"><sup><small>19</small></sup>  גם־יהודה לא שׁמר את־מצות יהוה אלהיהם וילכו בחקות ישׂראל אשׁר עשׂו׃ </p>
<p id="v20"><sup><small>20</small></sup>  וימאס יהוה בכל־זרע ישׂראל ויענם ויתנם ביד־שׁסים עד אשׁר השׁליכם מפניו׃ </p>
<p id="v21"><sup><small>21</small></sup>  כי־קרע ישׂראל מעל בית דוד וימליכו את־ירבעם בן־נבט וידא ירבעם את־ישׂראל מאחרי יהוה והחטיאם חטאה גדולה׃ </p>
<p id="v22"><sup><small>22</small></sup>  וילכו בני ישׂראל בכל־חטאות ירבעם אשׁר עשׂה לא־סרו ממנה׃ </p>
<p id="v23"><sup><small>23</small></sup>  עד אשׁר־הסיר יהוה את־ישׂראל מעל פניו כאשׁר דבר ביד כל־עבדיו הנביאים ויגל ישׂראל מעל אדמתו אשׁורה עד היום הזה׃ </p>
<p id="v24"><sup><small>24</small></sup>  ויבא מלך־אשׁור מבבל ומכותה ומעוא ומחמת וספרוים וישׁב בערי שׁמרון תחת בני ישׂראל וירשׁו את־שׁמרון וישׁבו בעריה׃ </p>
<p id="v25"><sup><small>25</small></sup>  ויהי בתחלת שׁבתם שׁם לא יראו את־יהוה וישׁלח יהוה בהם את־האריות ויהיו הרגים בהם׃ </p>
<p id="v26"><sup><small>26</small></sup>  ויאמרו למלך אשׁור לאמר הגוים אשׁר הגלית ותושׁב בערי שׁמרון לא ידעו את־משׁפט אלהי הארץ וישׁלח־בם את־האריות והנם ממיתים אותם כאשׁר אינם ידעים את־משׁפט אלהי הארץ׃ </p>
<p id="v27"><sup><small>27</small></sup>  ויצו מלך־אשׁור לאמר הליכו שׁמה אחד מהכהנים אשׁר הגליתם משׁם וילכו וישׁבו שׁם וירם את־משׁפט אלהי הארץ׃ </p>
<p id="v28"><sup><small>28</small></sup>  ויבא אחד מהכהנים אשׁר הגלו משׁמרון וישׁב בבית־אל ויהי מורה אתם איך ייראו את־יהוה׃ </p>
<p id="v29"><sup><small>29</small></sup>  ויהיו עשׂים גוי גוי אלהיו ויניחו בבית הבמות אשׁר עשׂו השׁמרנים גוי גוי בעריהם אשׁר הם ישׁבים שׁם׃ </p>
<p id="v30"><sup><small>30</small></sup>  ואנשׁי בבל עשׂו את־סכות בנות ואנשׁי־כות עשׂו את־נרגל ואנשׁי חמת עשׂו את־אשׁימא׃ </p>
<p id="v31"><sup><small>31</small></sup>  והעוים עשׂו נבחז ואת־תרתק והספרוים שׂרפים את־בניהם באשׁ לאדרמלך וענמלך אלה ספרים׃ </p>
<p id="v32"><sup><small>32</small></sup>  ויהיו יראים את־יהוה ויעשׂו להם מקצותם כהני במות ויהיו עשׂים להם בבית הבמות׃ </p>
<p id="v33"><sup><small>33</small></sup>  את־יהוה היו יראים ואת־אלהיהם היו עבדים כמשׁפט הגוים אשׁר־הגלו אתם משׁם׃ </p>
<p id="v34"><sup><small>34</small></sup>  עד היום הזה הם עשׂים כמשׁפטים הראשׁנים אינם יראים את־יהוה ואינם עשׂים כחקתם וכמשׁפטם וכתורה וכמצוה אשׁר צוה יהוה את־בני יעקב אשׁר־שׂם שׁמו ישׂראל׃ </p>
<p id="v35"><sup><small>35</small></sup>  ויכרת יהוה אתם ברית ויצום לאמר לא תיראו אלהים אחרים ולא־תשׁתחוו להם ולא תעבדום ולא תזבחו להם׃ <sup id="cite4"><a href="#fn4">[4]</a></sup></p>
<p id="v36"><sup><small>36</small></sup>  כי אם־את־יהוה אשׁר העלה אתכם מארץ מצרים בכח גדול ובזרוע נטויה אתו תיראו ולו תשׁתחוו ולו תזבחו׃ </p>
<p id="v37"><sup><small>37</small></sup>  ואת־החקים ואת־המשׁפטים והתורה והמצוה אשׁר כתב לכם תשׁמרון לעשׂות כל־הימים ולא תיראו אלהים אחרים׃ </p>
<p id="v38"><sup><small>38</small></sup>  והברית אשׁר־כרתי אתכם לא תשׁכחו ולא תיראו אלהים אחרים׃ </p>
<p id="v39"><sup><small>39</small></sup>  כי אם־את־יהוה אלהיכם תיראו והוא יציל אתכם מיד כל־איביכם׃ </p>
<p id="v40"><sup><small>40</small></sup>  ולא שׁמעו כי אם־כמשׁפטם הראשׁון הם עשׂים׃ </p>
<p id="v41"><sup><small>41</small></sup>  ויהיו הגוים האלה יראים את־יהוה ואת־פסיליהם היו עבדים גם־בניהם ובני בניהם כאשׁר עשׂו אבתם הם עשׂים עד היום הזה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/16">מלכים ב׳ - פֶּרֶק 16</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/18">מלכים ב׳ - פֶּרֶק 18</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 17:4-6 <i>סוף הממלכה</i>: <a href="/he/The_Urantia_Book/97#p9_21">או 97:9.21</a>. </li>
  <li id="fn2"><a href="#cite2">↑</a> 17:9-11,16 <i>חורשות קדושות</i>: <a href="/he/The_Urantia_Book/85#p2_4">או 85:2.4</a>. </li>
  <li id="fn3"><a href="#cite3">↑</a> 17:13 <i>רואים</i>: <a href="/he/The_Urantia_Book/90#p1_1">או 90:1.1</a>. </li>
  <li id="fn4"><a href="#cite4">↑</a> 17:35-38 <i>אלוהים אחד ואלי שקר</i>: <a href="/he/The_Urantia_Book/160#p5_9">או 160:5.9</a>. </li>
</ol>
</div>
