<!--
title: מלכים ב׳ - פֶּרֶק 13
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/12">מלכים ב׳ - פֶּרֶק 12</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/14">מלכים ב׳ - פֶּרֶק 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת עשׂרים ושׁלשׁ שׁנה ליואשׁ בן־אחזיהו מלך יהודה מלך יהואחז בן־יהוא על־ישׂראל בשׁמרון שׁבע עשׂרה שׁנה׃ </p>
<p id="v2"><sup><small>2</small></sup>  ויעשׂ הרע בעיני יהוה וילך אחר חטאת ירבעם בן־נבט אשׁר־החטיא את־ישׂראל לא־סר ממנה׃ </p>
<p id="v3"><sup><small>3</small></sup>  ויחר־אף יהוה בישׂראל ויתנם ביד חזאל מלך־ארם וביד בן־הדד בן־חזאל כל־הימים׃ </p>
<p id="v4"><sup><small>4</small></sup>  ויחל יהואחז את־פני יהוה וישׁמע אליו יהוה כי ראה את־לחץ ישׂראל כי־לחץ אתם מלך ארם׃ </p>
<p id="v5"><sup><small>5</small></sup>  ויתן יהוה לישׂראל מושׁיע ויצאו מתחת יד־ארם וישׁבו בני־ישׂראל באהליהם כתמול שׁלשׁום׃ </p>
<p id="v6"><sup><small>6</small></sup>  אך לא־סרו מחטאות בית־ירבעם אשׁר־החטי את־ישׂראל בה הלך וגם האשׁרה עמדה בשׁמרון׃ </p>
<p id="v7"><sup><small>7</small></sup>  כי לא השׁאיר ליהואחז עם כי אם־חמשׁים פרשׁים ועשׂרה רכב ועשׂרת אלפים רגלי כי אבדם מלך ארם וישׂמם כעפר לדשׁ׃ </p>
<p id="v8"><sup><small>8</small></sup>  ויתר דברי יהואחז וכל־אשׁר עשׂה וגבורתו הלוא־הם כתובים על־ספר דברי הימים למלכי ישׂראל׃ </p>
<p id="v9"><sup><small>9</small></sup>  וישׁכב יהואחז עם־אבתיו ויקברהו בשׁמרון וימלך יואשׁ בנו תחתיו׃ </p>
<p id="v10"><sup><small>10</small></sup>  בשׁנת שׁלשׁים ושׁבע שׁנה ליואשׁ מלך יהודה מלך יהואשׁ בן־יהואחז על־ישׂראל בשׁמרון שׁשׁ עשׂרה שׁנה׃ </p>
<p id="v11"><sup><small>11</small></sup>  ויעשׂה הרע בעיני יהוה לא סר מכל־חטאות ירבעם בן־נבט אשׁר־החטיא את־ישׂראל בה הלך׃ </p>
<p id="v12"><sup><small>12</small></sup>  ויתר דברי יואשׁ וכל־אשׁר עשׂה וגבורתו אשׁר נלחם עם אמציה מלך־יהודה הלוא־הם כתובים על־ספר דברי הימים למלכי ישׂראל׃ </p>
<p id="v13"><sup><small>13</small></sup>  וישׁכב יואשׁ עם־אבתיו וירבעם ישׁב על־כסאו ויקבר יואשׁ בשׁמרון עם מלכי ישׂראל׃ </p>
<p id="v14"><sup><small>14</small></sup>  ואלישׁע חלה את־חליו אשׁר ימות בו וירד אליו יואשׁ מלך־ישׂראל ויבך על־פניו ויאמר אבי אבי רכב ישׂראל ופרשׁיו׃ </p>
<p id="v15"><sup><small>15</small></sup>  ויאמר לו אלישׁע קח קשׁת וחצים ויקח אליו קשׁת וחצים׃ </p>
<p id="v16"><sup><small>16</small></sup>  ויאמר למלך ישׂראל הרכב ידך על־הקשׁת וירכב ידו וישׂם אלישׁע ידיו על־ידי המלך׃ </p>
<p id="v17"><sup><small>17</small></sup>  ויאמר פתח החלון קדמה ויפתח ויאמר אלישׁע ירה ויור ויאמר חץ־תשׁועה ליהוה וחץ תשׁועה בארם והכית את־ארם באפק עד־כלה׃ </p>
<p id="v18"><sup><small>18</small></sup>  ויאמר קח החצים ויקח ויאמר למלך־ישׂראל הך־ארצה ויך שׁלשׁ־פעמים ויעמד׃ </p>
<p id="v19"><sup><small>19</small></sup>  ויקצף עליו אישׁ האלהים ויאמר להכות חמשׁ או־שׁשׁ פעמים אז הכית את־ארם עד־כלה ועתה שׁלשׁ פעמים תכה את־ארם׃ </p>
<p id="v20"><sup><small>20</small></sup>  וימת אלישׁע ויקברהו וגדודי מואב יבאו בארץ בא שׁנה׃ </p>
<p id="v21"><sup><small>21</small></sup>  ויהי הם קברים אישׁ והנה ראו את־הגדוד וישׁליכו את־האישׁ בקבר אלישׁע וילך ויגע האישׁ בעצמות אלישׁע ויחי ויקם על־רגליו׃ </p>
<p id="v22"><sup><small>22</small></sup>  וחזאל מלך ארם לחץ את־ישׂראל כל ימי יהואחז׃ </p>
<p id="v23"><sup><small>23</small></sup>  ויחן יהוה אתם וירחמם ויפן אליהם למען בריתו את־אברהם יצחק ויעקב ולא אבה השׁחיתם ולא־השׁליכם מעל־פניו עד־עתה׃ </p>
<p id="v24"><sup><small>24</small></sup>  וימת חזאל מלך־ארם וימלך בן־הדד בנו תחתיו׃ </p>
<p id="v25"><sup><small>25</small></sup>  וישׁב יהואשׁ בן־יהואחז ויקח את־הערים מיד בן־הדד בן־חזאל אשׁר לקח מיד יהואחז אביו במלחמה שׁלשׁ פעמים הכהו יואשׁ וישׁב את־ערי ישׂראל׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/12">מלכים ב׳ - פֶּרֶק 12</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/14">מלכים ב׳ - פֶּרֶק 14</a></td>
      </tr>
    </tbody>
  </table>
</figure>
