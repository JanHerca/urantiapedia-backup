<!--
title: מלכים ב׳ - פֶּרֶק 24
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/23">מלכים ב׳ - פֶּרֶק 23</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/25">מלכים ב׳ - פֶּרֶק 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בימיו עלה נבכדנאצר מלך בבל ויהי־לו יהויקים עבד שׁלשׁ שׁנים וישׁב וימרד־בו׃ </p>
<p id="v2"><sup><small>2</small></sup>  וישׁלח יהוה בו את־גדודי כשׂדים ואת־גדודי ארם ואת גדודי מואב ואת גדודי בני־עמון וישׁלחם ביהודה להאבידו כדבר יהוה אשׁר דבר ביד עבדיו הנביאים׃ </p>
<p id="v3"><sup><small>3</small></sup>  אך על־פי יהוה היתה ביהודה להסיר מעל פניו בחטאת מנשׁה ככל אשׁר עשׂה׃ </p>
<p id="v4"><sup><small>4</small></sup>  וגם דם־הנקי אשׁר שׁפך וימלא את־ירושׁלם דם נקי ולא־אבה יהוה לסלח׃ </p>
<p id="v5"><sup><small>5</small></sup>  ויתר דברי יהויקים וכל־אשׁר עשׂה הלא־הם כתובים על־ספר דברי הימים למלכי יהודה׃ </p>
<p id="v6"><sup><small>6</small></sup>  וישׁכב יהויקים עם־אבתיו וימלך יהויכין בנו תחתיו׃ </p>
<p id="v7"><sup><small>7</small></sup>  ולא־הסיף עוד מלך מצרים לצאת מארצו כי־לקח מלך בבל מנחל מצרים עד־נהר־פרת כל אשׁר היתה למלך מצרים׃ </p>
<p id="v8"><sup><small>8</small></sup>  בן־שׁמנה עשׂרה שׁנה יהויכין במלכו ושׁלשׁה חדשׁים מלך בירושׁלם ושׁם אמו נחשׁתא בת־אלנתן מירושׁלם׃ </p>
<p id="v9"><sup><small>9</small></sup>  ויעשׂ הרע בעיני יהוה ככל אשׁר־עשׂה אביו׃ </p>
<p id="v10"><sup><small>10</small></sup>  בעת ההיא עלה עבדי נבכדנאצר מלך־בבל ירושׁלם ותבא העיר במצור׃ </p>
<p id="v11"><sup><small>11</small></sup>  ויבא נבוכדנאצר מלך־בבל על־העיר ועבדיו צרים עליה׃ </p>
<p id="v12"><sup><small>12</small></sup>  ויצא יהויכין מלך־יהודה על־מלך בבל הוא ואמו ועבדיו ושׂריו וסריסיו ויקח אתו מלך בבל בשׁנת שׁמנה למלכו׃ </p>
<p id="v13"><sup><small>13</small></sup>  ויוצא משׁם את־כל־אוצרות בית יהוה ואוצרות בית המלך ויקצץ את־כל־כלי הזהב אשׁר עשׂה שׁלמה מלך־ישׂראל בהיכל יהוה כאשׁר דבר יהוה׃ </p>
<p id="v14"><sup><small>14</small></sup>  והגלה את־כל־ירושׁלם ואת־כל־השׂרים ואת כל־גבורי החיל עשׂרה אלפים גולה וכל־החרשׁ והמסגר לא נשׁאר זולת דלת עם־הארץ׃ </p>
<p id="v15"><sup><small>15</small></sup>  ויגל את־יהויכין בבלה ואת־אם המלך ואת־נשׁי המלך ואת־סריסיו ואת אולי הארץ הוליך גולה מירושׁלם בבלה׃ </p>
<p id="v16"><sup><small>16</small></sup>  ואת כל־אנשׁי החיל שׁבעת אלפים והחרשׁ והמסגר אלף הכל גבורים עשׂי מלחמה ויביאם מלך־בבל גולה בבלה׃ </p>
<p id="v17"><sup><small>17</small></sup>  וימלך מלך־בבל את־מתניה דדו תחתיו ויסב את־שׁמו צדקיהו׃ </p>
<p id="v18"><sup><small>18</small></sup>  בן־עשׂרים ואחת שׁנה צדקיהו במלכו ואחת עשׂרה שׁנה מלך בירושׁלם ושׁם אמו חמיטל בת־ירמיהו מלבנה׃ </p>
<p id="v19"><sup><small>19</small></sup>  ויעשׂ הרע בעיני יהוה ככל אשׁר־עשׂה יהויקים׃ </p>
<p id="v20"><sup><small>20</small></sup>  כי על־אף יהוה היתה בירושׁלם וביהודה עד־השׁלכו אתם מעל פניו וימרד צדקיהו במלך בבל׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/23">מלכים ב׳ - פֶּרֶק 23</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/25">מלכים ב׳ - פֶּרֶק 25</a></td>
      </tr>
    </tbody>
  </table>
</figure>
