<!--
title: מלכים ב׳ - פֶּרֶק 16
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/15">מלכים ב׳ - פֶּרֶק 15</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/17">מלכים ב׳ - פֶּרֶק 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת שׁבע־עשׂרה שׁנה לפקח בן־רמליהו מלך אחז בן־יותם מלך יהודה׃ </p>
<p id="v2"><sup><small>2</small></sup>  בן־עשׂרים שׁנה אחז במלכו ושׁשׁ־עשׂרה שׁנה מלך בירושׁלם ולא־עשׂה הישׁר בעיני יהוה אלהיו כדוד אביו׃ </p>
<p id="v3"><sup><small>3</small></sup>  וילך בדרך מלכי ישׂראל וגם את־בנו העביר באשׁ כתעבות הגוים אשׁר הורישׁ יהוה אתם מפני בני ישׂראל׃ <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  ויזבח ויקטר בבמות ועל־הגבעות ותחת כל־עץ רענן׃ </p>
<p id="v5"><sup><small>5</small></sup>  אז יעלה רצין מלך־ארם ופקח בן־רמליהו מלך־ישׂראל ירושׁלם למלחמה ויצרו על־אחז ולא יכלו להלחם׃ </p>
<p id="v6"><sup><small>6</small></sup>  בעת ההיא השׁיב רצין מלך־ארם את־אילת לארם וינשׁל את־היהודים מאילות וארמים באו אילת וישׁבו שׁם עד היום הזה׃ <sup id="cite2"><a href="#fn2">[2]</a></sup></p>
<p id="v7"><sup><small>7</small></sup>  וישׁלח אחז מלאכים אל־תגלת פלסר מלך־אשׁור לאמר עבדך ובנך אני עלה והושׁעני מכף מלך־ארם ומכף מלך ישׂראל הקומים עלי׃ </p>
<p id="v8"><sup><small>8</small></sup>  ויקח אחז את־הכסף ואת־הזהב הנמצא בית יהוה ובאצרות בית המלך וישׁלח למלך־אשׁור שׁחד׃ </p>
<p id="v9"><sup><small>9</small></sup>  וישׁמע אליו מלך אשׁור ויעל מלך אשׁור אל־דמשׂק ויתפשׂה ויגלה קירה ואת־רצין המית׃ </p>
<p id="v10"><sup><small>10</small></sup>  וילך המלך אחז לקראת תגלת פלאסר מלך־אשׁור דומשׂק וירא את־המזבח אשׁר בדמשׂק וישׁלח המלך אחז אל־אוריה הכהן את־דמות המזבח ואת־תבניתו לכל־מעשׂהו׃ </p>
<p id="v11"><sup><small>11</small></sup>  ויבן אוריה הכהן את־המזבח ככל אשׁר־שׁלח המלך אחז מדמשׂק כן עשׂה אוריה הכהן עד־בוא המלך־אחז מדמשׂק׃ </p>
<p id="v12"><sup><small>12</small></sup>  ויבא המלך מדמשׂק וירא המלך את־המזבח ויקרב המלך על־המזבח ויעל עליו׃ </p>
<p id="v13"><sup><small>13</small></sup>  ויקטר את־עלתו ואת־מנחתו ויסך את־נסכו ויזרק את־דם־השׁלמים אשׁר־לו על־המזבח׃ </p>
<p id="v14"><sup><small>14</small></sup>  ואת המזבח הנחשׁת אשׁר לפני יהוה ויקרב מאת פני הבית מבין המזבח ומבין בית יהוה ויתן אתו על־ירך המזבח צפונה׃ </p>
<p id="v15"><sup><small>15</small></sup>  ויצוהו המלך־אחז את־אוריה הכהן לאמר על המזבח הגדול הקטר את־עלת־הבקר ואת־מנחת הערב ואת־עלת המלך ואת־מנחתו ואת עלת כל־עם הארץ ומנחתם ונסכיהם וכל־דם עלה וכל־דם־זבח עליו תזרק ומזבח הנחשׁת יהיה־לי לבקר׃ </p>
<p id="v16"><sup><small>16</small></sup>  ויעשׂ אוריה הכהן ככל אשׁר־צוה המלך אחז׃ </p>
<p id="v17"><sup><small>17</small></sup>  ויקצץ המלך אחז את־המסגרות המכנות ויסר מעליהם ואת־הכיר ואת־הים הורד מעל הבקר הנחשׁת אשׁר תחתיה ויתן אתו על מרצפת אבנים׃ </p>
<p id="v18"><sup><small>18</small></sup>  ואת־מיסך השׁבת אשׁר־בנו בבית ואת־מבוא המלך החיצונה הסב בית יהוה מפני מלך אשׁור׃ </p>
<p id="v19"><sup><small>19</small></sup>  ויתר דברי אחז אשׁר עשׂה הלא־הם כתובים על־ספר דברי הימים למלכי יהודה׃ </p>
<p id="v20"><sup><small>20</small></sup>  וישׁכב אחז עם־אבתיו ויקבר עם־אבתיו בעיר דוד וימלך חזקיהו בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/15">מלכים ב׳ - פֶּרֶק 15</a></td>
        <td><a href="/he/Bible/2_Kings/Index">אינדקס</a></td>
        <td><a href="/he/Bible/2_Kings/17">מלכים ב׳ - פֶּרֶק 17</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 16:3 <i>יראת שמים</i>: <a href="/he/The_Urantia_Book/85#p4_4">או 85:4.4</a>.  <i>עובר באש</i>: <a href="/he/The_Urantia_Book/69#p6_6">או 69:6.6</a>. </li>
  <li id="fn2"><a href="#cite2">↑</a> 16:6 <i>יהודים</i>: <a href="/he/The_Urantia_Book/96#p2_3">או 96:2.3</a>. </li>
</ol>
</div>
