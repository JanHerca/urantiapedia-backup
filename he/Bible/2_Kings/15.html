<!--
title: מלכים ב׳ - פֶּרֶק 15
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Kings/14">מלכים ב׳ - פֶּרֶק 14</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Kings/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Kings/16">מלכים ב׳ - פֶּרֶק 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת עשׂרים ושׁבע שׁנה לירבעם מלך ישׂראל מלך עזריה בן־אמציה מלך יהודה׃ </p>
<p id="v2"><sup><small>2</small></sup>  בן־שׁשׁ עשׂרה שׁנה היה במלכו וחמשׁים ושׁתים שׁנה מלך בירושׁלם ושׁם אמו יכליהו מירושׁלם׃ </p>
<p id="v3"><sup><small>3</small></sup>  ויעשׂ הישׁר בעיני יהוה ככל אשׁר־עשׂה אמציהו אביו׃ </p>
<p id="v4"><sup><small>4</small></sup>  רק הבמות לא־סרו עוד העם מזבחים ומקטרים בבמות׃ </p>
<p id="v5"><sup><small>5</small></sup>  וינגע יהוה את־המלך ויהי מצרע עד־יום מתו וישׁב בבית החפשׁית ויותם בן־המלך על־הבית שׁפט את־עם הארץ׃ </p>
<p id="v6"><sup><small>6</small></sup>  ויתר דברי עזריהו וכל־אשׁר עשׂה הלא־הם כתובים על־ספר דברי הימים למלכי יהודה׃ </p>
<p id="v7"><sup><small>7</small></sup>  וישׁכב עזריה עם־אבתיו ויקברו אתו עם־אבתיו בעיר דוד וימלך יותם בנו תחתיו׃ </p>
<p id="v8"><sup><small>8</small></sup>  בשׁנת שׁלשׁים ושׁמנה שׁנה לעזריהו מלך יהודה מלך זכריהו בן־ירבעם על־ישׂראל בשׁמרון שׁשׁה חדשׁים׃ </p>
<p id="v9"><sup><small>9</small></sup>  ויעשׂ הרע בעיני יהוה כאשׁר עשׂו אבתיו לא סר מחטאות ירבעם בן־נבט אשׁר החטיא את־ישׂראל׃ </p>
<p id="v10"><sup><small>10</small></sup>  ויקשׁר עליו שׁלם בן־יבשׁ ויכהו קבל־עם וימיתהו וימלך תחתיו׃ </p>
<p id="v11"><sup><small>11</small></sup>  ויתר דברי זכריה הנם כתובים על־ספר דברי הימים למלכי ישׂראל׃ </p>
<p id="v12"><sup><small>12</small></sup>  הוא דבר־יהוה אשׁר דבר אל־יהוא לאמר בני רביעים ישׁבו לך על־כסא ישׂראל ויהי־כן׃ </p>
<p id="v13"><sup><small>13</small></sup>  שׁלום בן־יבישׁ מלך בשׁנת שׁלשׁים ותשׁע שׁנה לעזיה מלך יהודה וימלך ירח־ימים בשׁמרון׃ </p>
<p id="v14"><sup><small>14</small></sup>  ויעל מנחם בן־גדי מתרצה ויבא שׁמרון ויך את־שׁלום בן־יבישׁ בשׁמרון וימיתהו וימלך תחתיו׃ </p>
<p id="v15"><sup><small>15</small></sup>  ויתר דברי שׁלום וקשׁרו אשׁר קשׁר הנם כתבים על־ספר דברי הימים למלכי ישׂראל׃ </p>
<p id="v16"><sup><small>16</small></sup>  אז יכה־מנחם את־תפסח ואת־כל־אשׁר־בה ואת־גבוליה מתרצה כי לא פתח ויך את כל־ההרותיה בקע׃ </p>
<p id="v17"><sup><small>17</small></sup>  בשׁנת שׁלשׁים ותשׁע שׁנה לעזריה מלך יהודה מלך מנחם בן־גדי על־ישׂראל עשׂר שׁנים בשׁמרון׃ </p>
<p id="v18"><sup><small>18</small></sup>  ויעשׂ הרע בעיני יהוה לא סר מעל חטאות ירבעם בן־נבט אשׁר־החטיא את־ישׂראל כל־ימיו׃ </p>
<p id="v19"><sup><small>19</small></sup>  בא פול מלך־אשׁור על־הארץ ויתן מנחם לפול אלף ככר־כסף להיות ידיו אתו להחזיק הממלכה בידו׃ </p>
<p id="v20"><sup><small>20</small></sup>  ויצא מנחם את־הכסף על־ישׂראל על כל־גבורי החיל לתת למלך אשׁור חמשׁים שׁקלים כסף לאישׁ אחד וישׁב מלך אשׁור ולא־עמד שׁם בארץ׃ </p>
<p id="v21"><sup><small>21</small></sup>  ויתר דברי מנחם וכל־אשׁר עשׂה הלוא־הם כתובים על־ספר דברי הימים למלכי ישׂראל׃ </p>
<p id="v22"><sup><small>22</small></sup>  וישׁכב מנחם עם־אבתיו וימלך פקחיה בנו תחתיו׃ </p>
<p id="v23"><sup><small>23</small></sup>  בשׁנת חמשׁים שׁנה לעזריה מלך יהודה מלך פקחיה בן־מנחם על־ישׂראל בשׁמרון שׁנתים׃ </p>
<p id="v24"><sup><small>24</small></sup>  ויעשׂ הרע בעיני יהוה לא סר מחטאות ירבעם בן־נבט אשׁר החטיא את־ישׂראל׃ </p>
<p id="v25"><sup><small>25</small></sup>  ויקשׁר עליו פקח בן־רמליהו שׁלישׁו ויכהו בשׁמרון בארמון בית־מלך את־ארגב ואת־האריה ועמו חמשׁים אישׁ מבני גלעדים וימיתהו וימלך תחתיו׃ </p>
<p id="v26"><sup><small>26</small></sup>  ויתר דברי פקחיה וכל־אשׁר עשׂה הנם כתובים על־ספר דברי הימים למלכי ישׂראל׃ </p>
<p id="v27"><sup><small>27</small></sup>  בשׁנת חמשׁים ושׁתים שׁנה לעזריה מלך יהודה מלך פקח בן־רמליהו על־ישׂראל בשׁמרון עשׂרים שׁנה׃ </p>
<p id="v28"><sup><small>28</small></sup>  ויעשׂ הרע בעיני יהוה לא סר מן־חטאות ירבעם בן־נבט אשׁר החטיא את־ישׂראל׃ </p>
<p id="v29"><sup><small>29</small></sup>  בימי פקח מלך־ישׂראל בא תגלת פלאסר מלך אשׁור ויקח את־עיון ואת־אבל בית־מעכה ואת־ינוח ואת־קדשׁ ואת־חצור ואת־הגלעד ואת־הגלילה כל ארץ נפתלי ויגלם אשׁורה׃ </p>
<p id="v30"><sup><small>30</small></sup>  ויקשׁר־קשׁר הושׁע בן־אלה על־פקח בן־רמליהו ויכהו וימיתהו וימלך תחתיו בשׁנת עשׂרים ליותם בן־עזיה׃ </p>
<p id="v31"><sup><small>31</small></sup>  ויתר דברי־פקח וכל־אשׁר עשׂה הנם כתובים על־ספר דברי הימים למלכי ישׂראל׃ </p>
<p id="v32"><sup><small>32</small></sup>  בשׁנת שׁתים לפקח בן־רמליהו מלך ישׂראל מלך יותם בן־עזיהו מלך יהודה׃ </p>
<p id="v33"><sup><small>33</small></sup>  בן־עשׂרים וחמשׁ שׁנה היה במלכו ושׁשׁ־עשׂרה שׁנה מלך בירושׁלם ושׁם אמו ירושׁא בת־צדוק׃ </p>
<p id="v34"><sup><small>34</small></sup>  ויעשׂ הישׁר בעיני יהוה ככל אשׁר־עשׂה עזיהו אביו עשׂה׃ </p>
<p id="v35"><sup><small>35</small></sup>  רק הבמות לא סרו עוד העם מזבחים ומקטרים בבמות הוא בנה את־שׁער בית־יהוה העליון׃ </p>
<p id="v36"><sup><small>36</small></sup>  ויתר דברי יותם אשׁר עשׂה הלא־הם כתובים על־ספר דברי הימים למלכי יהודה׃ </p>
<p id="v37"><sup><small>37</small></sup>  בימים ההם החל יהוה להשׁליח ביהודה רצין מלך ארם ואת פקח בן־רמליהו׃ </p>
<p id="v38"><sup><small>38</small></sup>  וישׁכב יותם עם־אבתיו ויקבר עם־אבתיו בעיר דוד אביו וימלך אחז בנו תחתיו׃ </p>
