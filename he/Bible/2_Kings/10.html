<!--
title: מלכים ב׳ - פֶּרֶק 10
description: 
published: true
date: 2023-11-8T20:31:8Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Kings/9">
          <span class="mdi mdi-arrow-left-drop-circle"></span><span class="pl-2">מלכים ב׳ - פֶּרֶק 9</span>
        </a>
        </td>
        <td>
        <a href="/he/Bible/2_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Kings/11">
          <span class="pr-2">מלכים ב׳ - פֶּרֶק 11</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ולאחאב שׁבעים בנים בשׁמרון ויכתב יהוא ספרים וישׁלח שׁמרון אל־שׂרי יזרעאל הזקנים ואל־האמנים אחאב לאמר׃ </p>
<p id="v2"><sup><small>2</small></sup>  ועתה כבא הספר הזה אליכם ואתכם בני אדניכם ואתכם הרכב והסוסים ועיר מבצר והנשׁק׃ </p>
<p id="v3"><sup><small>3</small></sup>  וראיתם הטוב והישׁר מבני אדניכם ושׂמתם על־כסא אביו והלחמו על־בית אדניכם׃ </p>
<p id="v4"><sup><small>4</small></sup>  ויראו מאד מאד ויאמרו הנה שׁני המלכים לא עמדו לפניו ואיך נעמד אנחנו׃ </p>
<p id="v5"><sup><small>5</small></sup>  וישׁלח אשׁר־על־הבית ואשׁר על־העיר והזקנים והאמנים אל־יהוא לאמר עבדיך אנחנו וכל אשׁר־תאמר אלינו נעשׂה לא־נמליך אישׁ הטוב בעיניך עשׂה׃ </p>
<p id="v6"><sup><small>6</small></sup>  ויכתב אליהם ספר שׁנית לאמר אם־לי אתם ולקלי אתם שׁמעים קחו את־ראשׁי אנשׁי בני־אדניכם ובאו אלי כעת מחר יזרעאלה ובני המלך שׁבעים אישׁ את־גדלי העיר מגדלים אותם׃ </p>
<p id="v7"><sup><small>7</small></sup>  ויהי כבא הספר אליהם ויקחו את־בני המלך וישׁחטו שׁבעים אישׁ וישׂימו את־ראשׁיהם בדודים וישׁלחו אליו יזרעאלה׃ </p>
<p id="v8"><sup><small>8</small></sup>  ויבא המלאך ויגד־לו לאמר הביאו ראשׁי בני־המלך ויאמר שׂימו אתם שׁני צברים פתח השׁער עד־הבקר׃ </p>
<p id="v9"><sup><small>9</small></sup>  ויהי בבקר ויצא ויעמד ויאמר אל־כל־העם צדקים אתם הנה אני קשׁרתי על־אדני ואהרגהו ומי הכה את־כל־אלה׃ </p>
<p id="v10"><sup><small>10</small></sup>  דעו אפוא כי לא יפל מדבר יהוה ארצה אשׁר־דבר יהוה על־בית אחאב ויהוה עשׂה את אשׁר דבר ביד עבדו אליהו׃ </p>
<p id="v11"><sup><small>11</small></sup>  ויך יהוא את כל־הנשׁארים לבית־אחאב ביזרעאל וכל־גדליו ומידעיו וכהניו עד־בלתי השׁאיר־לו שׂריד׃ </p>
<p id="v12"><sup><small>12</small></sup>  ויקם ויבא וילך שׁמרון הוא בית־עקד הרעים בדרך׃ </p>
<p id="v13"><sup><small>13</small></sup>  ויהוא מצא את־אחי אחזיהו מלך־יהודה ויאמר מי אתם ויאמרו אחי אחזיהו אנחנו ונרד לשׁלום בני־המלך ובני הגבירה׃ </p>
<p id="v14"><sup><small>14</small></sup>  ויאמר תפשׂום חיים ויתפשׂום חיים וישׁחטום אל־בור בית־עקד ארבעים ושׁנים אישׁ ולא־השׁאיר אישׁ מהם׃ </p>
<p id="v15"><sup><small>15</small></sup>  וילך משׁם וימצא את־יהונדב בן־רכב לקראתו ויברכהו ויאמר אליו הישׁ את־לבבך ישׁר כאשׁר לבבי עם־לבבך ויאמר יהונדב ישׁ וישׁ תנה את־ידך ויתן ידו ויעלהו אליו אל־המרכבה׃ <sup id="cite1"><a href="#fn1">[1]</a></sup></p>
<p id="v16"><sup><small>16</small></sup>  ויאמר לכה אתי וראה בקנאתי ליהוה וירכבו אתו ברכבו׃ </p>
<p id="v17"><sup><small>17</small></sup>  ויבא שׁמרון ויך את־כל־הנשׁארים לאחאב בשׁמרון עד־השׁמידו כדבר יהוה אשׁר דבר אל־אליהו׃ </p>
<p id="v18"><sup><small>18</small></sup>  ויקבץ יהוא את־כל־העם ויאמר אלהם אחאב עבד את־הבעל מעט יהוא יעבדנו הרבה׃ </p>
<p id="v19"><sup><small>19</small></sup>  ועתה כל־נביאי הבעל כל־עבדיו וכל־כהניו קראו אלי אישׁ אל־יפקד כי זבח גדול לי לבעל כל אשׁר־יפקד לא יחיה ויהוא עשׂה בעקבה למען האביד את־עבדי הבעל׃ </p>
<p id="v20"><sup><small>20</small></sup>  ויאמר יהוא קדשׁו עצרה לבעל ויקראו׃ </p>
<p id="v21"><sup><small>21</small></sup>  וישׁלח יהוא בכל־ישׂראל ויבאו כל־עבדי הבעל ולא־נשׁאר אישׁ אשׁר לא־בא ויבאו בית הבעל וימלא בית־הבעל פה לפה׃ </p>
<p id="v22"><sup><small>22</small></sup>  ויאמר לאשׁר על־המלתחה הוצא לבושׁ לכל עבדי הבעל ויצא להם המלבושׁ׃ </p>
<p id="v23"><sup><small>23</small></sup>  ויבא יהוא ויהונדב בן־רכב בית הבעל ויאמר לעבדי הבעל חפשׂו וראו פן־ישׁ־פה עמכם מעבדי יהוה כי אם־עבדי הבעל לבדם׃ </p>
<p id="v24"><sup><small>24</small></sup>  ויבאו לעשׂות זבחים ועלות ויהוא שׂם־לו בחוץ שׁמנים אישׁ ויאמר האישׁ אשׁר־ימלט מן־האנשׁים אשׁר אני מביא על־ידיכם נפשׁו תחת נפשׁו׃ </p>
<p id="v25"><sup><small>25</small></sup>  ויהי ככלתו לעשׂות העלה ויאמר יהוא לרצים ולשׁלשׁים באו הכום אישׁ אל־יצא ויכום לפי־חרב וישׁלכו הרצים והשׁלשׁים וילכו עד־עיר בית־הבעל׃ </p>
<p id="v26"><sup><small>26</small></sup>  ויצאו את־מצבות בית־הבעל וישׂרפוה׃ </p>
<p id="v27"><sup><small>27</small></sup>  ויתצו את מצבת הבעל ויתצו את־בית הבעל וישׂמהו למחראות עד־היום׃ </p>
<p id="v28"><sup><small>28</small></sup>  וישׁמד יהוא את־הבעל מישׂראל׃ </p>
<p id="v29"><sup><small>29</small></sup>  רק חטאי ירבעם בן־נבט אשׁר החטיא את־ישׂראל לא־סר יהוא מאחריהם עגלי הזהב אשׁר בית־אל ואשׁר בדן׃ </p>
<p id="v30"><sup><small>30</small></sup>  ויאמר יהוה אל־יהוא יען אשׁר־הטיבת לעשׂות הישׁר בעיני ככל אשׁר בלבבי עשׂית לבית אחאב בני רבעים ישׁבו לך על־כסא ישׂראל׃ </p>
<p id="v31"><sup><small>31</small></sup>  ויהוא לא שׁמר ללכת בתורת־יהוה אלהי־ישׂראל בכל־לבבו לא סר מעל חטאות ירבעם אשׁר החטיא את־ישׂראל׃ </p>
<p id="v32"><sup><small>32</small></sup>  בימים ההם החל יהוה לקצות בישׂראל ויכם חזאל בכל־גבול ישׂראל׃ </p>
<p id="v33"><sup><small>33</small></sup>  מן־הירדן מזרח השׁמשׁ את כל־ארץ הגלעד הגדי והראובני והמנשׁי מערער אשׁר על־נחל ארנן והגלעד והבשׁן׃ </p>
<p id="v34"><sup><small>34</small></sup>  ויתר דברי יהוא וכל־אשׁר עשׂה וכל־גבורתו הלוא־הם כתובים על־ספר דברי הימים למלכי ישׂראל׃ </p>
<p id="v35"><sup><small>35</small></sup>  וישׁכב יהוא עם־אבתיו ויקברו אתו בשׁמרון וימלך יהואחז בנו תחתיו׃ </p>
<p id="v36"><sup><small>36</small></sup>  והימים אשׁר מלך יהוא על־ישׂראל עשׂרים ושׁמנה־שׁנה בשׁמרון׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Kings/9">
          <span class="mdi mdi-arrow-left-drop-circle"></span><span class="pl-2">מלכים ב׳ - פֶּרֶק 9</span>
        </a>
        </td>
        <td>
        <a href="/he/Bible/2_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Kings/11">
          <span class="pr-2">מלכים ב׳ - פֶּרֶק 11</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 10:15-28 <i>"הרפורמות" של יהוא</i>: <a href="/he/The_Urantia_Book/97#p9_19">או 97:9.19</a>. </li>
</ol>
</div>
