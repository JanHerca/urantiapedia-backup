<!--
title: מלכים ב׳ - פֶּרֶק 18
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Kings/17">מלכים ב׳ - פֶּרֶק 17</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Kings/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Kings/19">מלכים ב׳ - פֶּרֶק 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בשׁנת שׁלשׁ להושׁע בן־אלה מלך ישׂראל מלך חזקיה בן־אחז מלך יהודה׃ </p>
<p id="v2"><sup><small>2</small></sup>  בן־עשׂרים וחמשׁ שׁנה היה במלכו ועשׂרים ותשׁע שׁנה מלך בירושׁלם ושׁם אמו אבי בת־זכריה׃ </p>
<p id="v3"><sup><small>3</small></sup>  ויעשׂ הישׁר בעיני יהוה ככל אשׁר־עשׂה דוד אביו׃ </p>
<p id="v4"><sup><small>4</small></sup>  הוא הסיר את־הבמות ושׁבר את־המצבת וכרת את־האשׁרה וכתת נחשׁ הנחשׁת אשׁר־עשׂה משׁה כי עד־הימים ההמה היו בני־ישׂראל מקטרים לו ויקרא־לו נחשׁתן׃ <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v5"><sup><small>5</small></sup>  ביהוה אלהי־ישׂראל בטח ואחריו לא־היה כמהו בכל מלכי יהודה ואשׁר היו לפניו׃ </p>
<p id="v6"><sup><small>6</small></sup>  וידבק ביהוה לא־סר מאחריו וישׁמר מצותיו אשׁר־צוה יהוה את־משׁה׃ </p>
<p id="v7"><sup><small>7</small></sup>  והיה יהוה עמו בכל אשׁר־יצא ישׂכיל וימרד במלך־אשׁור ולא עבדו׃ </p>
<p id="v8"><sup><small>8</small></sup>  הוא־הכה את־פלשׁתים עד־עזה ואת־גבוליה ממגדל נוצרים עד־עיר מבצר׃ </p>
<p id="v9"><sup><small>9</small></sup>  ויהי בשׁנה הרביעית למלך חזקיהו היא השׁנה השׁביעית להושׁע בן־אלה מלך ישׂראל עלה שׁלמנאסר מלך־אשׁור על־שׁמרון ויצר עליה׃ </p>
<p id="v10"><sup><small>10</small></sup>  וילכדה מקצה שׁלשׁ שׁנים בשׁנת־שׁשׁ לחזקיה היא שׁנת־תשׁע להושׁע מלך ישׂראל נלכדה שׁמרון׃ </p>
<p id="v11"><sup><small>11</small></sup>  ויגל מלך־אשׁור את־ישׂראל אשׁורה וינחם בחלח ובחבור נהר גוזן וערי מדי׃ </p>
<p id="v12"><sup><small>12</small></sup>  על אשׁר לא־שׁמעו בקול יהוה אלהיהם ויעברו את־בריתו את כל־אשׁר צוה משׁה עבד יהוה ולא שׁמעו ולא עשׂו׃ </p>
<p id="v13"><sup><small>13</small></sup>  ובארבע עשׂרה שׁנה למלך חזקיה עלה סנחריב מלך־אשׁור על כל־ערי יהודה הבצרות ויתפשׂם׃ </p>
<p id="v14"><sup><small>14</small></sup>  וישׁלח חזקיה מלך־יהודה אל־מלך־אשׁור לכישׁה לאמר חטאתי שׁוב מעלי את אשׁר־תתן עלי אשׂא וישׂם מלך־אשׁור על־חזקיה מלך־יהודה שׁלשׁ מאות ככר־כסף ושׁלשׁים ככר זהב׃ </p>
<p id="v15"><sup><small>15</small></sup>  ויתן חזקיה את־כל־הכסף הנמצא בית־יהוה ובאצרות בית המלך׃ </p>
<p id="v16"><sup><small>16</small></sup>  בעת ההיא קצץ חזקיה את־דלתות היכל יהוה ואת־האמנות אשׁר צפה חזקיה מלך יהודה ויתנם למלך אשׁור׃ </p>
<p id="v17"><sup><small>17</small></sup>  וישׁלח מלך־אשׁור את־תרתן ואת־רב־סריס ואת־רב־שׁקה מן־לכישׁ אל־המלך חזקיהו בחיל כבד ירושׁלם ויעלו ויבאו ירושׁלם ויעלו ויבאו ויעמדו בתעלת הברכה העליונה אשׁר במסלת שׂדה כובס׃ </p>
<p id="v18"><sup><small>18</small></sup>  ויקראו אל־המלך ויצא אלהם אליקים בן־חלקיהו אשׁר על־הבית ושׁבנה הספר ויואח בן־אסף המזכיר׃ </p>
<p id="v19"><sup><small>19</small></sup>  ויאמר אלהם רב־שׁקה אמרו־נא אל־חזקיהו כה־אמר המלך הגדול מלך אשׁור מה הבטחון הזה אשׁר בטחת׃ </p>
<p id="v20"><sup><small>20</small></sup>  אמרת אך־דבר־שׂפתים עצה וגבורה למלחמה עתה על־מי בטחת כי מרדת בי׃ </p>
<p id="v21"><sup><small>21</small></sup>  עתה הנה בטחת לך על־משׁענת הקנה הרצוץ הזה על־מצרים אשׁר יסמך אישׁ עליו ובא בכפו ונקבה כן פרעה מלך־מצרים לכל־הבטחים עליו׃ </p>
<p id="v22"><sup><small>22</small></sup>  וכי־תאמרון אלי אל־יהוה אלהינו בטחנו הלוא־הוא אשׁר הסיר חזקיהו את־במתיו ואת־מזבחתיו ויאמר ליהודה ולירושׁלם לפני המזבח הזה תשׁתחוו בירושׁלם׃ </p>
<p id="v23"><sup><small>23</small></sup>  ועתה התערב נא את־אדני את־מלך אשׁור ואתנה לך אלפים סוסים אם־תוכל לתת לך רכבים עליהם׃ </p>
<p id="v24"><sup><small>24</small></sup>  ואיך תשׁיב את פני פחת אחד עבדי אדני הקטנים ותבטח לך על־מצרים לרכב ולפרשׁים׃ </p>
<p id="v25"><sup><small>25</small></sup>  עתה המבלעדי יהוה עליתי על־המקום הזה להשׁחתו יהוה אמר אלי עלה על־הארץ הזאת והשׁחיתה׃ </p>
<p id="v26"><sup><small>26</small></sup>  ויאמר אליקים בן־חלקיהו ושׁבנה ויואח אל־רב־שׁקה דבר־נא אל־עבדיך ארמית כי שׁמעים אנחנו ואל־תדבר עמנו יהודית באזני העם אשׁר על־החמה׃ </p>
<p id="v27"><sup><small>27</small></sup>  ויאמר אליהם רב־שׁקה העל אדניך ואליך שׁלחני אדני לדבר את־הדברים האלה הלא על־האנשׁים הישׁבים על־החמה לאכל את חריהם ולשׁתות את־שׁיניהם עמכם׃ </p>
<p id="v28"><sup><small>28</small></sup>  ויעמד רב־שׁקה ויקרא בקול־גדול יהודית וידבר ויאמר שׁמעו דבר־המלך הגדול מלך אשׁור׃ </p>
<p id="v29"><sup><small>29</small></sup>  כה אמר המלך אל־ישׁיא לכם חזקיהו כי־לא יוכל להציל אתכם מידו׃ </p>
<p id="v30"><sup><small>30</small></sup>  ואל־יבטח אתכם חזקיהו אל־יהוה לאמר הצל יצילנו יהוה ולא תנתן את־העיר הזאת ביד מלך אשׁור׃ </p>
<p id="v31"><sup><small>31</small></sup>  אל־תשׁמעו אל־חזקיהו כי כה אמר מלך אשׁור עשׂו־אתי ברכה וצאו אלי ואכלו אישׁ־גפנו ואישׁ תאנתו ושׁתו אישׁ מי־בורו׃ </p>
<p id="v32"><sup><small>32</small></sup>  עד־באי ולקחתי אתכם אל־ארץ כארצכם ארץ דגן ותירושׁ ארץ לחם וכרמים ארץ זית יצהר ודבשׁ וחיו ולא תמתו ואל־תשׁמעו אל־חזקיהו כי־יסית אתכם לאמר יהוה יצילנו׃ </p>
<p id="v33"><sup><small>33</small></sup>  ההצל הצילו אלהי הגוים אישׁ את־ארצו מיד מלך אשׁור׃ </p>
<p id="v34"><sup><small>34</small></sup>  איה אלהי חמת וארפד איה אלהי ספרוים הנע ועוה כי־הצילו את־שׁמרון מידי׃ </p>
<p id="v35"><sup><small>35</small></sup>  מי בכל־אלהי הארצות אשׁר־הצילו את־ארצם מידי כי־יציל יהוה את־ירושׁלם מידי׃ </p>
<p id="v36"><sup><small>36</small></sup>  והחרישׁו העם ולא־ענו אתו דבר כי־מצות המלך היא לאמר לא תענהו׃ </p>
<p id="v37"><sup><small>37</small></sup>  ויבא אליקים בן־חלקיה אשׁר־על־הבית ושׁבנא הספר ויואח בן־אסף המזכיר אל־חזקיהו קרועי בגדים ויגדו לו דברי רב־שׁקה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 18:4 <i>פולחן נחש</i>: <a href="/he/The_Urantia_Book/85#p3_3">או 85:3.3</a>.  <i>פטישים חדשים</i>: <a href="/he/The_Urantia_Book/88#p2_5">או 88:2.5</a>.  <i>יראת קודש נחש</i>: <a href="/he/The_Urantia_Book/88#p1_5">או 88:1.5</a>. </li>
  <li id="fn2"><a href="#cite2">↑</a> 18:4,34 <i>מקומות גבוהים</i>: <a href="/he/The_Urantia_Book/85#p1_5">או 85:1.5</a>. </li>
</ol>
</div>
