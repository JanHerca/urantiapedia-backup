<!--
title: מלכים ב׳ - פֶּרֶק 8
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Kings/7">מלכים ב׳ - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Kings/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Kings/9">מלכים ב׳ - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלישׁע דבר אל־האשׁה אשׁר־החיה את־בנה לאמר קומי ולכי אתי וביתך וגורי באשׁר תגורי כי־קרא יהוה לרעב וגם־בא אל־הארץ שׁבע שׁנים׃ </p>
<p id="v2"><sup><small>2</small></sup>  ותקם האשׁה ותעשׂ כדבר אישׁ האלהים ותלך היא וביתה ותגר בארץ־פלשׁתים שׁבע שׁנים׃ </p>
<p id="v3"><sup><small>3</small></sup>  ויהי מקצה שׁבע שׁנים ותשׁב האשׁה מארץ פלשׁתים ותצא לצעק אל־המלך אל־ביתה ואל־שׂדה׃ </p>
<p id="v4"><sup><small>4</small></sup>  והמלך מדבר אל־גחזי נער אישׁ־האלהים לאמר ספרה־נא לי את כל־הגדלות אשׁר־עשׂה אלישׁע׃ </p>
<p id="v5"><sup><small>5</small></sup>  ויהי הוא מספר למלך את אשׁר־החיה את־המת והנה האשׁה אשׁר־החיה את־בנה צעקת אל־המלך על־ביתה ועל־שׂדה ויאמר גחזי אדני המלך זאת האשׁה וזה־בנה אשׁר־החיה אלישׁע׃ </p>
<p id="v6"><sup><small>6</small></sup>  וישׁאל המלך לאשׁה ותספר־לו ויתן־לה המלך סריס אחד לאמר השׁיב את־כל־אשׁר־לה ואת כל־תבואת השׂדה מיום עזבה את־הארץ ועד־עתה׃ </p>
<p id="v7"><sup><small>7</small></sup>  ויבא אלישׁע דמשׂק ובן־הדד מלך־ארם חלה ויגד־לו לאמר בא אישׁ האלהים עד־הנה׃ </p>
<p id="v8"><sup><small>8</small></sup>  ויאמר המלך אל־חזהאל קח בידך מנחה ולך לקראת אישׁ האלהים ודרשׁת את־יהוה מאותו לאמר האחיה מחלי זה׃ </p>
<p id="v9"><sup><small>9</small></sup>  וילך חזאל לקראתו ויקח מנחה בידו וכל־טוב דמשׂק משׂא ארבעים גמל ויבא ויעמד לפניו ויאמר בנך בן־הדד מלך־ארם שׁלחני אליך לאמר האחיה מחלי זה׃ </p>
<p id="v10"><sup><small>10</small></sup>  ויאמר אליו אלישׁע לך אמר־לא חיה תחיה והראני יהוה כי־מות ימות׃ </p>
<p id="v11"><sup><small>11</small></sup>  ויעמד את־פניו וישׂם עד־בשׁ ויבך אישׁ האלהים׃ </p>
<p id="v12"><sup><small>12</small></sup>  ויאמר חזאל מדוע אדני בכה ויאמר כי־ידעתי את אשׁר־תעשׂה לבני ישׂראל רעה מבצריהם תשׁלח באשׁ ובחריהם בחרב תהרג ועלליהם תרטשׁ והרתיהם תבקע׃ </p>
<p id="v13"><sup><small>13</small></sup>  ויאמר חזהאל כי מה עבדך הכלב כי יעשׂה הדבר הגדול הזה ויאמר אלישׁע הראני יהוה אתך מלך על־ארם׃ </p>
<p id="v14"><sup><small>14</small></sup>  וילך מאת אלישׁע ויבא אל־אדניו ויאמר לו מה־אמר לך אלישׁע ויאמר אמר לי חיה תחיה׃ </p>
<p id="v15"><sup><small>15</small></sup>  ויהי ממחרת ויקח המכבר ויטבל במים ויפרשׂ על־פניו וימת וימלך חזהאל תחתיו׃ </p>
<p id="v16"><sup><small>16</small></sup>  ובשׁנת חמשׁ ליורם בן־אחאב מלך ישׂראל ויהושׁפט מלך יהודה מלך יהורם בן־יהושׁפט מלך יהודה׃ </p>
<p id="v17"><sup><small>17</small></sup>  בן־שׁלשׁים ושׁתים שׁנה היה במלכו ושׁמנה שׁנה מלך בירושׁלם׃ </p>
<p id="v18"><sup><small>18</small></sup>  וילך בדרך מלכי ישׂראל כאשׁר עשׂו בית אחאב כי בת־אחאב היתה־לו לאשׁה ויעשׂ הרע בעיני יהוה׃ </p>
<p id="v19"><sup><small>19</small></sup>  ולא־אבה יהוה להשׁחית את־יהודה למען דוד עבדו כאשׁר אמר־לו לתת לו ניר לבניו כל־הימים׃ </p>
<p id="v20"><sup><small>20</small></sup>  בימיו פשׁע אדום מתחת יד־יהודה וימלכו עליהם מלך׃ </p>
<p id="v21"><sup><small>21</small></sup>  ויעבר יורם צעירה וכל־הרכב עמו ויהי־הוא קם לילה ויכה את־אדום הסביב אליו ואת שׂרי הרכב וינס העם לאהליו׃ </p>
<p id="v22"><sup><small>22</small></sup>  ויפשׁע אדום מתחת יד־יהודה עד היום הזה אז תפשׁע לבנה בעת ההיא׃ </p>
<p id="v23"><sup><small>23</small></sup>  ויתר דברי יורם וכל־אשׁר עשׂה הלוא־הם כתובים על־ספר דברי הימים למלכי יהודה׃ </p>
<p id="v24"><sup><small>24</small></sup>  וישׁכב יורם עם־אבתיו ויקבר עם־אבתיו בעיר דוד וימלך אחזיהו בנו תחתיו׃ </p>
<p id="v25"><sup><small>25</small></sup>  בשׁנת שׁתים־עשׂרה שׁנה ליורם בן־אחאב מלך ישׂראל מלך אחזיהו בן־יהורם מלך יהודה׃ </p>
<p id="v26"><sup><small>26</small></sup>  בן־עשׂרים ושׁתים שׁנה אחזיהו במלכו ושׁנה אחת מלך בירושׁלם ושׁם אמו עתליהו בת־עמרי מלך ישׂראל׃ </p>
<p id="v27"><sup><small>27</small></sup>  וילך בדרך בית אחאב ויעשׂ הרע בעיני יהוה כבית אחאב כי חתן בית־אחאב הוא׃ </p>
<p id="v28"><sup><small>28</small></sup>  וילך את־יורם בן־אחאב למלחמה עם־חזהאל מלך־ארם ברמת גלעד ויכו ארמים את־יורם׃ </p>
<p id="v29"><sup><small>29</small></sup>  וישׁב יורם המלך להתרפא ביזרעאל מן־המכים אשׁר יכהו ארמים ברמה בהלחמו את־חזהאל מלך ארם ואחזיהו בן־יהורם מלך יהודה ירד לראות את־יורם בן־אחאב ביזרעאל כי־חלה הוא׃ </p>
