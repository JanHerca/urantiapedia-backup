<!--
title: מלכים ב׳ - פֶּרֶק 3
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/2_Kings/2">מלכים ב׳ - פֶּרֶק 2</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/2_Kings/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/2_Kings/4">מלכים ב׳ - פֶּרֶק 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהורם בן־אחאב מלך על־ישׂראל בשׁמרון בשׁנת שׁמנה עשׂרה ליהושׁפט מלך יהודה וימלך שׁתים־עשׂרה שׁנה׃ </p>
<p id="v2"><sup><small>2</small></sup>  ויעשׂה הרע בעיני יהוה רק לא כאביו וכאמו ויסר את־מצבת הבעל אשׁר עשׂה אביו׃ </p>
<p id="v3"><sup><small>3</small></sup>  רק בחטאות ירבעם בן־נבט אשׁר־החטיא את־ישׂראל דבק לא־סר ממנה׃ </p>
<p id="v4"><sup><small>4</small></sup>  ומישׁע מלך־מואב היה נקד והשׁיב למלך־ישׂראל מאה־אלף כרים ומאה אלף אילים צמר׃ </p>
<p id="v5"><sup><small>5</small></sup>  ויהי כמות אחאב ויפשׁע מלך־מואב במלך ישׂראל׃ </p>
<p id="v6"><sup><small>6</small></sup>  ויצא המלך יהורם ביום ההוא משׁמרון ויפקד את־כל־ישׂראל׃ </p>
<p id="v7"><sup><small>7</small></sup>  וילך וישׁלח אל־יהושׁפט מלך־יהודה לאמר מלך מואב פשׁע בי התלך אתי אל־מואב למלחמה ויאמר אעלה כמוני כמוך כעמי כעמך כסוסי כסוסיך׃ </p>
<p id="v8"><sup><small>8</small></sup>  ויאמר אי־זה הדרך נעלה ויאמר דרך מדבר אדום׃ </p>
<p id="v9"><sup><small>9</small></sup>  וילך מלך ישׂראל ומלך־יהודה ומלך אדום ויסבו דרך שׁבעת ימים ולא־היה מים למחנה ולבהמה אשׁר ברגליהם׃ </p>
<p id="v10"><sup><small>10</small></sup>  ויאמר מלך ישׂראל אהה כי־קרא יהוה לשׁלשׁת המלכים האלה לתת אותם ביד־מואב׃ </p>
<p id="v11"><sup><small>11</small></sup>  ויאמר יהושׁפט האין פה נביא ליהוה ונדרשׁה את־יהוה מאותו ויען אחד מעבדי מלך־ישׂראל ויאמר פה אלישׁע בן־שׁפט אשׁר־יצק מים על־ידי אליהו׃ </p>
<p id="v12"><sup><small>12</small></sup>  ויאמר יהושׁפט ישׁ אותו דבר־יהוה וירדו אליו מלך ישׂראל ויהושׁפט ומלך אדום׃ </p>
<p id="v13"><sup><small>13</small></sup>  ויאמר אלישׁע אל־מלך ישׂראל מה־לי ולך לך אל־נביאי אביך ואל־נביאי אמך ויאמר לו מלך ישׂראל אל כי־קרא יהוה לשׁלשׁת המלכים האלה לתת אותם ביד־מואב׃ </p>
<p id="v14"><sup><small>14</small></sup>  ויאמר אלישׁע חי־יהוה צבאות אשׁר עמדתי לפניו כי לולי פני יהושׁפט מלך־יהודה אני נשׂא אם־אביט אליך ואם־אראך׃ <sup id="cite1"><a href="#fn1">[1]</a></sup></p>
<p id="v15"><sup><small>15</small></sup>  ועתה קחו־לי מנגן והיה כנגן המנגן ותהי עליו יד־יהוה׃ </p>
<p id="v16"><sup><small>16</small></sup>  ויאמר כה אמר יהוה עשׂה הנחל הזה גבים גבים׃ </p>
<p id="v17"><sup><small>17</small></sup>  כי־כה אמר יהוה לא־תראו רוח ולא־תראו גשׁם והנחל ההוא ימלא מים ושׁתיתם אתם ומקניכם ובהמתכם׃ </p>
<p id="v18"><sup><small>18</small></sup>  ונקל זאת בעיני יהוה ונתן את־מואב בידכם׃ </p>
<p id="v19"><sup><small>19</small></sup>  והכיתם כל־עיר מבצר וכל־עיר מבחור וכל־עץ טוב תפילו וכל־מעיני־מים תסתמו וכל החלקה הטובה תכאבו באבנים׃ </p>
<p id="v20"><sup><small>20</small></sup>  ויהי בבקר כעלות המנחה והנה־מים באים מדרך אדום ותמלא הארץ את־המים׃ </p>
<p id="v21"><sup><small>21</small></sup>  וכל־מואב שׁמעו כי־עלו המלכים להלחם בם ויצעקו מכל חגר חגרה ומעלה ויעמדו על־הגבול׃ </p>
<p id="v22"><sup><small>22</small></sup>  וישׁכימו בבקר והשׁמשׁ זרחה על־המים ויראו מואב מנגד את־המים אדמים כדם׃ </p>
<p id="v23"><sup><small>23</small></sup>  ויאמרו דם זה החרב נחרבו המלכים ויכו אישׁ את־רעהו ועתה לשׁלל מואב׃ </p>
<p id="v24"><sup><small>24</small></sup>  ויבאו אל־מחנה ישׂראל ויקמו ישׂראל ויכו את־מואב וינסו מפניהם ויבו־בה והכות את־מואב׃ </p>
<p id="v25"><sup><small>25</small></sup>  והערים יהרסו וכל־חלקה טובה ישׁליכו אישׁ־אבנו ומלאוה וכל־מעין־מים יסתמו וכל־עץ־טוב יפילו עד־השׁאיר אבניה בקיר חרשׂת ויסבו הקלעים ויכוה׃ </p>
<p id="v26"><sup><small>26</small></sup>  וירא מלך מואב כי־חזק ממנו המלחמה ויקח אותו שׁבע־מאות אישׁ שׁלף חרב להבקיע אל־מלך אדום ולא יכלו׃ </p>
<p id="v27"><sup><small>27</small></sup>  ויקח את־בנו הבכור אשׁר־ימלך תחתיו ויעלהו עלה על־החמה ויהי קצף־גדול על־ישׂראל ויסעו מעליו וישׁבו לארץ׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 3:14 <i>לא עוד אדון הצבאות</i>: <a href="/he/The_Urantia_Book/194#p3_11">או 194:3.11</a>. </li>
</ol>
</div>
