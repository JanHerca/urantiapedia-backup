<!--
title: מלכים ב׳ - פֶּרֶק 14
description: 
published: true
date: 2023-11-8T20:31:8Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Kings/13">
          <span class="mdi mdi-arrow-left-drop-circle"></span><span class="pl-2">מלכים ב׳ - פֶּרֶק 13</span>
        </a>
        </td>
        <td>
        <a href="/he/Bible/2_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Kings/15">
          <span class="pr-2">מלכים ב׳ - פֶּרֶק 15</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת שׁתים ליואשׁ בן־יואחז מלך ישׂראל מלך אמציהו בן־יואשׁ מלך יהודה׃ </p>
<p id="v2"><sup><small>2</small></sup>  בן־עשׂרים וחמשׁ שׁנה היה במלכו ועשׂרים ותשׁע שׁנה מלך בירושׁלם ושׁם אמו יהועדין מן־ירושׁלם׃ </p>
<p id="v3"><sup><small>3</small></sup>  ויעשׂ הישׁר בעיני יהוה רק לא כדוד אביו ככל אשׁר־עשׂה יואשׁ אביו עשׂה׃ </p>
<p id="v4"><sup><small>4</small></sup>  רק הבמות לא־סרו עוד העם מזבחים ומקטרים בבמות׃ </p>
<p id="v5"><sup><small>5</small></sup>  ויהי כאשׁר חזקה הממלכה בידו ויך את־עבדיו המכים את־המלך אביו׃ </p>
<p id="v6"><sup><small>6</small></sup>  ואת־בני המכים לא המית ככתוב בספר תורת־משׁה אשׁר־צוה יהוה לאמר לא־יומתו אבות על־בנים ובנים לא־יומתו על־אבות כי אם־אישׁ בחטאו ימות׃ </p>
<p id="v7"><sup><small>7</small></sup>  הוא־הכה את־אדום בגיא־המלח עשׂרת אלפים ותפשׂ את־הסלע במלחמה ויקרא את־שׁמה יקתאל עד היום הזה׃ </p>
<p id="v8"><sup><small>8</small></sup>  אז שׁלח אמציה מלאכים אל־יהואשׁ בן־יהואחז בן־יהוא מלך ישׂראל לאמר לכה נתראה פנים׃ </p>
<p id="v9"><sup><small>9</small></sup>  וישׁלח יהואשׁ מלך־ישׂראל אל־אמציהו מלך־יהודה לאמר החוח אשׁר בלבנון שׁלח אל־הארז אשׁר בלבנון לאמר תנה־את־בתך לבני לאשׁה ותעבר חית השׂדה אשׁר בלבנון ותרמס את־החוח׃ </p>
<p id="v10"><sup><small>10</small></sup>  הכה הכית את־אדום ונשׂאך לבך הכבד ושׁב בביתך ולמה תתגרה ברעה ונפלתה אתה ויהודה עמך׃ </p>
<p id="v11"><sup><small>11</small></sup>  ולא־שׁמע אמציהו ויעל יהואשׁ מלך־ישׂראל ויתראו פנים הוא ואמציהו מלך־יהודה בבית שׁמשׁ אשׁר ליהודה׃ </p>
<p id="v12"><sup><small>12</small></sup>  וינגף יהודה לפני ישׂראל וינסו אישׁ לאהלו׃ </p>
<p id="v13"><sup><small>13</small></sup>  ואת אמציהו מלך־יהודה בן־יהואשׁ בן־אחזיהו תפשׂ יהואשׁ מלך־ישׂראל בבית שׁמשׁ ויבאו ירושׁלם ויפרץ בחומת ירושׁלם בשׁער אפרים עד־שׁער הפנה ארבע מאות אמה׃ </p>
<p id="v14"><sup><small>14</small></sup>  ולקח את־כל־הזהב־והכסף ואת כל־הכלים הנמצאים בית־יהוה ובאצרות בית המלך ואת בני התערבות וישׁב שׁמרונה׃ </p>
<p id="v15"><sup><small>15</small></sup>  ויתר דברי יהואשׁ אשׁר עשׂה וגבורתו ואשׁר נלחם עם אמציהו מלך־יהודה הלא־הם כתובים על־ספר דברי הימים למלכי ישׂראל׃ </p>
<p id="v16"><sup><small>16</small></sup>  וישׁכב יהואשׁ עם־אבתיו ויקבר בשׁמרון עם מלכי ישׂראל וימלך ירבעם בנו תחתיו׃ </p>
<p id="v17"><sup><small>17</small></sup>  ויחי אמציהו בן־יואשׁ מלך יהודה אחרי מות יהואשׁ בן־יהואחז מלך ישׂראל חמשׁ עשׂרה שׁנה׃ </p>
<p id="v18"><sup><small>18</small></sup>  ויתר דברי אמציהו הלא־הם כתובים על־ספר דברי הימים למלכי יהודה׃ </p>
<p id="v19"><sup><small>19</small></sup>  ויקשׁרו עליו קשׁר בירושׁלם וינס לכישׁה וישׁלחו אחריו לכישׁה וימתהו שׁם׃ </p>
<p id="v20"><sup><small>20</small></sup>  וישׂאו אתו על־הסוסים ויקבר בירושׁלם עם־אבתיו בעיר דוד׃ </p>
<p id="v21"><sup><small>21</small></sup>  ויקחו כל־עם יהודה את־עזריה והוא בן־שׁשׁ עשׂרה שׁנה וימלכו אתו תחת אביו אמציהו׃ </p>
<p id="v22"><sup><small>22</small></sup>  הוא בנה את־אילת וישׁבה ליהודה אחרי שׁכב־המלך עם־אבתיו׃ </p>
<p id="v23"><sup><small>23</small></sup>  בשׁנת חמשׁ־עשׂרה שׁנה לאמציהו בן־יואשׁ מלך יהודה מלך ירבעם בן־יואשׁ מלך־ישׂראל בשׁמרון ארבעים ואחת שׁנה׃ </p>
<p id="v24"><sup><small>24</small></sup>  ויעשׂ הרע בעיני יהוה לא סר מכל־חטאות ירבעם בן־נבט אשׁר החטיא את־ישׂראל׃ </p>
<p id="v25"><sup><small>25</small></sup>  הוא השׁיב את־גבול ישׂראל מלבוא חמת עד־ים הערבה כדבר יהוה אלהי ישׂראל אשׁר דבר ביד־עבדו יונה בן־אמתי הנביא אשׁר מגת החפר׃ </p>
<p id="v26"><sup><small>26</small></sup>  כי־ראה יהוה את־עני ישׂראל מרה מאד ואפס עצור ואפס עזוב ואין עזר לישׂראל׃ </p>
<p id="v27"><sup><small>27</small></sup>  ולא־דבר יהוה למחות את־שׁם ישׂראל מתחת השׁמים ויושׁיעם ביד ירבעם בן־יואשׁ׃ </p>
<p id="v28"><sup><small>28</small></sup>  ויתר דברי ירבעם וכל־אשׁר עשׂה וגבורתו אשׁר־נלחם ואשׁר השׁיב את־דמשׂק ואת־חמת ליהודה בישׂראל הלא־הם כתובים על־ספר דברי הימים למלכי ישׂראל׃ </p>
<p id="v29"><sup><small>29</small></sup>  וישׁכב ירבעם עם־אבתיו עם מלכי ישׂראל וימלך זכריה בנו תחתיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/2_Kings/13">
          <span class="mdi mdi-arrow-left-drop-circle"></span><span class="pl-2">מלכים ב׳ - פֶּרֶק 13</span>
        </a>
        </td>
        <td>
        <a href="/he/Bible/2_Kings/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/2_Kings/15">
          <span class="pr-2">מלכים ב׳ - פֶּרֶק 15</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
