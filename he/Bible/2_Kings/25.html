<!--
title: מלכים ב׳ - פֶּרֶק 25
description: 
published: true
date: 2022-10-6T10:37:18Z
tags: bible, bible—2 kings
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/24">מלכים ב׳ - פֶּרֶק 24</a></td>
        <td><a href="/he/Bible/2_Kings/Index">אינדקס</a></td>
        <td> </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי בשׁנת התשׁיעית למלכו בחדשׁ העשׂירי בעשׂור לחדשׁ בא נבכדנאצר מלך־בבל הוא וכל־חילו על־ירושׁלם ויחן עליה ויבנו עליה דיק סביב׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ותבא העיר במצור עד עשׁתי עשׂרה שׁנה למלך צדקיהו׃ <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  בתשׁעה לחדשׁ ויחזק הרעב בעיר ולא־היה לחם לעם הארץ׃ </p>
<p id="v4"><sup><small>4</small></sup>  ותבקע העיר וכל־אנשׁי המלחמה הלילה דרך שׁער בין החמתים אשׁר על־גן המלך וכשׂדים על־העיר סביב וילך דרך הערבה׃ </p>
<p id="v5"><sup><small>5</small></sup>  וירדפו חיל־כשׂדים אחר המלך וישׂגו אתו בערבות ירחו וכל־חילו נפצו מעליו׃ </p>
<p id="v6"><sup><small>6</small></sup>  ויתפשׂו את־המלך ויעלו אתו אל־מלך בבל רבלתה וידברו אתו משׁפט׃ </p>
<p id="v7"><sup><small>7</small></sup>  ואת־בני צדקיהו שׁחטו לעיניו ואת־עיני צדקיהו עור ויאסרהו בנחשׁתים ויבאהו בבל׃ </p>
<p id="v8"><sup><small>8</small></sup>  ובחדשׁ החמישׁי בשׁבעה לחדשׁ היא שׁנת תשׁע־עשׂרה שׁנה למלך נבכדנאצר מלך־בבל בא נבוזראדן רב־טבחים עבד מלך־בבל ירושׁלם׃ </p>
<p id="v9"><sup><small>9</small></sup>  וישׂרף את־בית־יהוה ואת־בית המלך ואת כל־בתי ירושׁלם ואת־כל־בית גדול שׂרף באשׁ׃ </p>
<p id="v10"><sup><small>10</small></sup>  ואת־חומת ירושׁלם סביב נתצו כל־חיל כשׂדים אשׁר רב־טבחים׃ </p>
<p id="v11"><sup><small>11</small></sup>  ואת יתר העם הנשׁארים בעיר ואת־הנפלים אשׁר נפלו על־המלך בבל ואת יתר ההמון הגלה נבוזראדן רב־טבחים׃ </p>
<p id="v12"><sup><small>12</small></sup>  ומדלת הארץ השׁאיר רב־טבחים לכרמים וליגבים׃ </p>
<p id="v13"><sup><small>13</small></sup>  ואת־עמודי הנחשׁת אשׁר בית־יהוה ואת־המכנות ואת־ים הנחשׁת אשׁר בבית־יהוה שׁברו כשׂדים וישׂאו את־נחשׁתם בבלה׃ </p>
<p id="v14"><sup><small>14</small></sup>  ואת־הסירת ואת־היעים ואת־המזמרות ואת־הכפות ואת כל־כלי הנחשׁת אשׁר ישׁרתו־בם לקחו׃ </p>
<p id="v15"><sup><small>15</small></sup>  ואת־המחתות ואת־המזרקות אשׁר זהב זהב ואשׁר־כסף כסף לקח רב־טבחים׃ </p>
<p id="v16"><sup><small>16</small></sup>  העמודים שׁנים הים האחד והמכנות אשׁר־עשׂה שׁלמה לבית יהוה לא־היה משׁקל לנחשׁת כל־הכלים האלה׃ </p>
<p id="v17"><sup><small>17</small></sup>  שׁמנה עשׂרה אמה קומת העמוד האחד וכתרת עליו נחשׁת וקומת הכתרת שׁלשׁ אמה ושׂבכה ורמנים על־הכתרת סביב הכל נחשׁת וכאלה לעמוד השׁני על־השׂבכה׃ </p>
<p id="v18"><sup><small>18</small></sup>  ויקח רב־טבחים את־שׂריה כהן הראשׁ ואת־צפניהו כהן משׁנה ואת־שׁלשׁת שׁמרי הסף׃ </p>
<p id="v19"><sup><small>19</small></sup>  ומן־העיר לקח סריס אחד אשׁר־הוא פקיד על־אנשׁי המלחמה וחמשׁה אנשׁים מראי פני־המלך אשׁר נמצאו בעיר ואת הספר שׂר הצבא המצבא את־עם הארץ ושׁשׁים אישׁ מעם הארץ הנמצאים בעיר׃ </p>
<p id="v20"><sup><small>20</small></sup>  ויקח אתם נבוזראדן רב־טבחים וילך אתם על־מלך בבל רבלתה׃ </p>
<p id="v21"><sup><small>21</small></sup>  ויך אתם מלך בבל וימיתם ברבלה בארץ חמת ויגל יהודה מעל אדמתו׃ </p>
<p id="v22"><sup><small>22</small></sup>  והעם הנשׁאר בארץ יהודה אשׁר השׁאיר נבוכדנאצר מלך בבל ויפקד עליהם את־גדליהו בן־אחיקם בן־שׁפן׃ </p>
<p id="v23"><sup><small>23</small></sup>  וישׁמעו כל־שׂרי החילים המה והאנשׁים כי־הפקיד מלך־בבל את־גדליהו ויבאו אל־גדליהו המצפה וישׁמעאל בן־נתניה ויוחנן בן־קרח ושׂריה בן־תנחמת הנטפתי ויאזניהו בן־המעכתי המה ואנשׁיהם׃ </p>
<p id="v24"><sup><small>24</small></sup>  וישׁבע להם גדליהו ולאנשׁיהם ויאמר להם אל־תיראו מעבדי הכשׂדים שׁבו בארץ ועבדו את־מלך בבל ויטב לכם׃ </p>
<p id="v25"><sup><small>25</small></sup>  ויהי בחדשׁ השׁביעי בא ישׁמעאל בן־נתניה בן־אלישׁמע מזרע המלוכה ועשׂרה אנשׁים אתו ויכו את־גדליהו וימת ואת־היהודים ואת־הכשׂדים אשׁר־היו אתו במצפה׃ </p>
<p id="v26"><sup><small>26</small></sup>  ויקמו כל־העם מקטן ועד־גדול ושׂרי החילים ויבאו מצרים כי יראו מפני כשׂדים׃ </p>
<p id="v27"><sup><small>27</small></sup>  ויהי בשׁלשׁים ושׁבע שׁנה לגלות יהויכין מלך־יהודה בשׁנים עשׂר חדשׁ בעשׂרים ושׁבעה לחדשׁ נשׂא אויל מרדך מלך בבל בשׁנת מלכו את־ראשׁ יהויכין מלך־יהודה מבית כלא׃ </p>
<p id="v28"><sup><small>28</small></sup>  וידבר אתו טבות ויתן את־כסאו מעל כסא המלכים אשׁר אתו בבבל׃ </p>
<p id="v29"><sup><small>29</small></sup>  ושׁנא את בגדי כלאו ואכל לחם תמיד לפניו כל־ימי חייו׃ </p>
<p id="v30"><sup><small>30</small></sup>  וארחתו ארחת תמיד נתנה־לו מאת המלך דבר־יום ביומו כל ימי חיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/2_Kings/24">מלכים ב׳ - פֶּרֶק 24</a></td>
        <td><a href="/he/Bible/2_Kings/Index">אינדקס</a></td>
        <td> </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 25:1 <i>שובו של נבוכדנצר</i>: <a href="/he/The_Urantia_Book/97#p9_25">או 97:9.25</a>. </li>
  <li id="fn2"><a href="#cite2">↑</a> 25:2-17 <i>הרס מוחלט</i>: <a href="/he/The_Urantia_Book/97#p9_26">או 97:9.26</a>. </li>
</ol>
</div>
