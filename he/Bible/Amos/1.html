<!--
title: עמוס - פֶּרֶק 1
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"> </td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Amos/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Amos/2">עמוס - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  דברי עמוס אשׁר־היה בנקדים מתקוע אשׁר חזה על־ישׂראל בימי עזיה מלך־יהודה ובימי ירבעם בן־יואשׁ מלך ישׂראל שׁנתים לפני הרעשׁ׃ </p>
<p id="v2"><sup><small>2</small></sup>  ויאמר יהוה מציון ישׁאג ומירושׁלם יתן קולו ואבלו נאות הרעים ויבשׁ ראשׁ הכרמל׃ </p>
<p id="v3"><sup><small>3</small></sup>  כה אמר יהוה על־שׁלשׁה פשׁעי דמשׂק ועל־ארבעה לא אשׁיבנו על־דושׁם בחרצות הברזל את־הגלעד׃ </p>
<p id="v4"><sup><small>4</small></sup>  ושׁלחתי אשׁ בבית חזאל ואכלה ארמנות בן־הדד׃ </p>
<p id="v5"><sup><small>5</small></sup>  ושׁברתי בריח דמשׂק והכרתי יושׁב מבקעת־און ותומך שׁבט מבית עדן וגלו עם־ארם קירה אמר יהוה׃ </p>
<p id="v6"><sup><small>6</small></sup>  כה אמר יהוה על־שׁלשׁה פשׁעי עזה ועל־ארבעה לא אשׁיבנו על־הגלותם גלות שׁלמה להסגיר לאדום׃ </p>
<p id="v7"><sup><small>7</small></sup>  ושׁלחתי אשׁ בחומת עזה ואכלה ארמנתיה׃ </p>
<p id="v8"><sup><small>8</small></sup>  והכרתי יושׁב מאשׁדוד ותומך שׁבט מאשׁקלון והשׁיבותי ידי על־עקרון ואבדו שׁארית פלשׁתים אמר אדני יהוה׃ </p>
<p id="v9"><sup><small>9</small></sup>  כה אמר יהוה על־שׁלשׁה פשׁעי־צר ועל־ארבעה לא אשׁיבנו על־הסגירם גלות שׁלמה לאדום ולא זכרו ברית אחים׃ </p>
<p id="v10"><sup><small>10</small></sup>  ושׁלחתי אשׁ בחומת צר ואכלה ארמנתיה׃ </p>
<p id="v11"><sup><small>11</small></sup>  כה אמר יהוה על־שׁלשׁה פשׁעי אדום ועל־ארבעה לא אשׁיבנו על־רדפו בחרב אחיו ושׁחת רחמיו ויטרף לעד אפו ועברתו שׁמרה נצח׃ </p>
<p id="v12"><sup><small>12</small></sup>  ושׁלחתי אשׁ בתימן ואכלה ארמנות בצרה׃ </p>
<p id="v13"><sup><small>13</small></sup>  כה אמר יהוה על־שׁלשׁה פשׁעי בני־עמון ועל־ארבעה לא אשׁיבנו על־בקעם הרות הגלעד למען הרחיב את־גבולם׃ </p>
<p id="v14"><sup><small>14</small></sup>  והצתי אשׁ בחומת רבה ואכלה ארמנותיה בתרועה ביום מלחמה בסער ביום סופה׃ </p>
<p id="v15"><sup><small>15</small></sup>  והלך מלכם בגולה הוא ושׂריו יחדו אמר יהוה׃ </p>
