<!--
title: עמוס - פֶּרֶק 4
description: 
published: true
date: 2022-10-6T10:37:18Z
tags: bible, bible—amos
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Amos/3">עמוס - פֶּרֶק 3</a></td>
        <td><a href="/he/Bible/Amos/Index">אינדקס</a></td>
        <td><a href="/he/Bible/Amos/5">עמוס - פֶּרֶק 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  שׁמעו הדבר הזה פרות הבשׁן אשׁר בהר שׁמרון העשׁקות דלים הרצצות אביונים האמרת לאדניהם הביאה ונשׁתה׃ </p>
<p id="v2"><sup><small>2</small></sup>  נשׁבע אדני יהוה בקדשׁו כי הנה ימים באים עליכם ונשׂא אתכם בצנות ואחריתכן בסירות דוגה׃ </p>
<p id="v3"><sup><small>3</small></sup>  ופרצים תצאנה אשׁה נגדה והשׁלכתנה ההרמונה נאם־יהוה׃ </p>
<p id="v4"><sup><small>4</small></sup>  באו בית־אל ופשׁעו הגלגל הרבו לפשׁע והביאו לבקר זבחיכם לשׁלשׁת ימים מעשׂרתיכם׃ </p>
<p id="v5"><sup><small>5</small></sup>  וקטר מחמץ תודה וקראו נדבות השׁמיעו כי כן אהבתם בני ישׂראל נאם אדני יהוה׃ </p>
<p id="v6"><sup><small>6</small></sup>  וגם־אני נתתי לכם נקיון שׁנים בכל־עריכם וחסר לחם בכל מקומתיכם ולא־שׁבתם עדי נאם־יהוה׃ </p>
<p id="v7"><sup><small>7</small></sup>  וגם אנכי מנעתי מכם את־הגשׁם בעוד שׁלשׁה חדשׁים לקציר והמטרתי על־עיר אחת ועל־עיר אחת לא אמטיר חלקה אחת תמטר וחלקה אשׁר־לא־תמטיר עליה תיבשׁ׃ </p>
<p id="v8"><sup><small>8</small></sup>  ונעו שׁתים שׁלשׁ ערים אל־עיר אחת לשׁתות מים ולא ישׂבעו ולא־שׁבתם עדי נאם־יהוה׃ </p>
<p id="v9"><sup><small>9</small></sup>  הכיתי אתכם בשׁדפון ובירקון הרבות גנותיכם וכרמיכם ותאניכם וזיתיכם יאכל הגזם ולא־שׁבתם עדי נאם־יהוה׃ </p>
<p id="v10"><sup><small>10</small></sup>  שׁלחתי בכם דבר בדרך מצרים הרגתי בחרב בחוריכם עם שׁבי סוסיכם ואעלה באשׁ מחניכם ובאפכם ולא־שׁבתם עדי נאם־יהוה׃ </p>
<p id="v11"><sup><small>11</small></sup>  הפכתי בכם כמהפכת אלהים את־סדם ואת־עמרה ותהיו כאוד מצל משׂרפה ולא־שׁבתם עדי נאם־יהוה׃ </p>
<p id="v12"><sup><small>12</small></sup>  לכן כה אעשׂה־לך ישׂראל עקב כי־זאת אעשׂה־לך הכון לקראת־אלהיך ישׂראל׃ </p>
<p id="v13"><sup><small>13</small></sup>  כי הנה יוצר הרים וברא רוח ומגיד לאדם מה־שׂחו עשׂה שׁחר עיפה ודרך על־במתי ארץ יהוה אלהי־צבאות שׁמו׃ <sup id="cite1"><a href="#fn1">[1]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Amos/3">עמוס - פֶּרֶק 3</a></td>
        <td><a href="/he/Bible/Amos/Index">אינדקס</a></td>
        <td><a href="/he/Bible/Amos/5">עמוס - פֶּרֶק 5</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 4:13 <i>חלק 1: הוא שיצר הר</i>: <a href="/he/The_Urantia_Book/97#p4_3">או 97:4.3</a>.  <i>אלוהים ברא את כל הדברים והישויות</i>: <a href="/he/The_Urantia_Book/131#p10_2">או 131:10.2</a>.  <i>אלוהים יצר</i>: <a href="/he/The_Urantia_Book/95#p5_9">או 95:5.9</a>.  <i>בורא נאמן ואלוהי</i>: <a href="/he/The_Urantia_Book/2#p1_2">או 2:1.2</a>.  <i>אלוהים כבורא הארץ</i>: <a href="/he/The_Urantia_Book/0#p2_9">או 0:2.9</a>.  <i>אלוהים ברא הכל</i>: <a href="/he/The_Urantia_Book/6#p1_3">או 6:1.3</a>.  <i>הבורא</i>: <a href="/he/The_Urantia_Book/131#p10_6">או 131:10.6</a>.  <i>אלוהים ברא את הארץ</i>: <a href="/he/The_Urantia_Book/131#p2_2">או 131:2.2</a>.  <i>יוצר אוניברסלי</i>: <a href="/he/The_Urantia_Book/142#p3_7">או 142:3.7</a>. </li>
</ol>
</div>
