<!--
title: עמוס - פֶּרֶק 6
description: 
published: true
date: 2022-10-6T10:37:18Z
tags: bible, bible—amos
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Amos/5">עמוס - פֶּרֶק 5</a></td>
        <td><a href="/he/Bible/Amos/Index">אינדקס</a></td>
        <td><a href="/he/Bible/Amos/7">עמוס - פֶּרֶק 7</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הוי השׁאננים בציון והבטחים בהר שׁמרון נקבי ראשׁית הגוים ובאו להם בית ישׂראל׃ </p>
<p id="v2"><sup><small>2</small></sup>  עברו כלנה וראו ולכו משׁם חמת רבה ורדו גת־פלשׁתים הטובים מן־הממלכות האלה אם־רב גבולם מגבלכם׃ </p>
<p id="v3"><sup><small>3</small></sup>  המנדים ליום רע ותגישׁון שׁבת חמס׃ </p>
<p id="v4"><sup><small>4</small></sup>  השׁכבים על־מטות שׁן וסרחים על־ערשׂותם ואכלים כרים מצאן ועגלים מתוך מרבק׃ </p>
<p id="v5"><sup><small>5</small></sup>  הפרטים על־פי הנבל כדויד חשׁבו להם כלי־שׁיר׃ </p>
<p id="v6"><sup><small>6</small></sup>  השׁתים במזרקי יין וראשׁית שׁמנים ימשׁחו ולא נחלו על־שׁבר יוסף׃ </p>
<p id="v7"><sup><small>7</small></sup>  לכן עתה יגלו בראשׁ גלים וסר מרזח סרוחים׃ </p>
<p id="v8"><sup><small>8</small></sup>  נשׁבע אדני יהוה בנפשׁו נאם־יהוה אלהי צבאות מתאב אנכי את־גאון יעקב וארמנתיו שׂנאתי והסגרתי עיר ומלאה׃ </p>
<p id="v9"><sup><small>9</small></sup>  והיה אם־יותרו עשׂרה אנשׁים בבית אחד ומתו׃ </p>
<p id="v10"><sup><small>10</small></sup>  ונשׂאו דודו ומסרפו להוציא עצמים מן־הבית ואמר לאשׁר בירכתי הבית העוד עמך ואמר אפס ואמר הס כי לא להזכיר בשׁם יהוה׃ </p>
<p id="v11"><sup><small>11</small></sup>  כי־הנה יהוה מצוה והכה הבית הגדול רסיסים והבית הקטן בקעים׃ </p>
<p id="v12"><sup><small>12</small></sup>  הירצון בסלע סוסים אם־יחרושׁ בבקרים כי־הפכתם לראשׁ משׁפט ופרי צדקה ללענה׃ </p>
<p id="v13"><sup><small>13</small></sup>  השׂמחים ללא דבר האמרים הלוא בחזקנו לקחנו לנו קרנים׃ </p>
<p id="v14"><sup><small>14</small></sup>  כי הנני מקים עליכם בית ישׂראל נאם־יהוה אלהי הצבאות גוי ולחצו אתכם מלבוא חמת עד־נחל הערבה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Amos/5">עמוס - פֶּרֶק 5</a></td>
        <td><a href="/he/Bible/Amos/Index">אינדקס</a></td>
        <td><a href="/he/Bible/Amos/7">עמוס - פֶּרֶק 7</a></td>
      </tr>
    </tbody>
  </table>
</figure>
