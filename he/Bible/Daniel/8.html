<!--
title: דניאל - פֶּרֶק 8
description: 
published: true
date: 2022-10-6T10:37:18Z
tags: bible, bible—daniel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Daniel/7">דניאל - פֶּרֶק 7</a></td>
        <td><a href="/he/Bible/Daniel/Index">אינדקס</a></td>
        <td><a href="/he/Bible/Daniel/9">דניאל - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת שׁלושׁ למלכות בלאשׁצר המלך חזון נראה אלי אני דניאל אחרי הנראה אלי בתחלה׃ </p>
<p id="v2"><sup><small>2</small></sup>  ואראה בחזון ויהי בראתי ואני בשׁושׁן הבירה אשׁר בעילם המדינה ואראה בחזון ואני הייתי על־אובל אולי׃ </p>
<p id="v3"><sup><small>3</small></sup>  ואשׂא עיני ואראה והנה איל אחד עמד לפני האבל ולו קרנים והקרנים גבהות והאחת גבהה מן־השׁנית והגבהה עלה באחרנה׃ </p>
<p id="v4"><sup><small>4</small></sup>  ראיתי את־האיל מנגח ימה וצפונה ונגבה וכל־חיות לא־יעמדו לפניו ואין מציל מידו ועשׂה כרצנו והגדיל׃ </p>
<p id="v5"><sup><small>5</small></sup>  ואני הייתי מבין והנה צפיר־העזים בא מן־המערב על־פני כל־הארץ ואין נוגע בארץ והצפיר קרן חזות בין עיניו׃ </p>
<p id="v6"><sup><small>6</small></sup>  ויבא עד־האיל בעל הקרנים אשׁר ראיתי עמד לפני האבל וירץ אליו בחמת כחו׃ </p>
<p id="v7"><sup><small>7</small></sup>  וראיתיו מגיע אצל האיל ויתמרמר אליו ויך את־האיל וישׁבר את־שׁתי קרניו ולא־היה כח באיל לעמד לפניו וישׁליכהו ארצה וירמסהו ולא־היה מציל לאיל מידו׃ </p>
<p id="v8"><sup><small>8</small></sup>  וצפיר העזים הגדיל עד־מאד וכעצמו נשׁברה הקרן הגדולה ותעלנה חזות ארבע תחתיה לארבע רוחות השׁמים׃ </p>
<p id="v9"><sup><small>9</small></sup>  ומן־האחת מהם יצא קרן־אחת מצעירה ותגדל־יתר אל־הנגב ואל־המזרח ואל־הצבי׃ </p>
<p id="v10"><sup><small>10</small></sup>  ותגדל עד־צבא השׁמים ותפל ארצה מן־הצבא ומן־הכוכבים ותרמסם׃ </p>
<p id="v11"><sup><small>11</small></sup>  ועד שׂר־הצבא הגדיל וממנו הרים התמיד והשׁלך מכון מקדשׁו׃ </p>
<p id="v12"><sup><small>12</small></sup>  וצבא תנתן על־התמיד בפשׁע ותשׁלך אמת ארצה ועשׂתה והצליחה׃ </p>
<p id="v13"><sup><small>13</small></sup>  ואשׁמעה אחד־קדושׁ מדבר ויאמר אחד קדושׁ לפלמוני המדבר עד־מתי החזון התמיד והפשׁע שׁמם תת וקדשׁ וצבא מרמס׃ </p>
<p id="v14"><sup><small>14</small></sup>  ויאמר אלי עד ערב בקר אלפים ושׁלשׁ מאות ונצדק קדשׁ׃ </p>
<p id="v15"><sup><small>15</small></sup>  ויהי בראתי אני דניאל את־החזון ואבקשׁה בינה והנה עמד לנגדי כמראה־גבר׃ </p>
<p id="v16"><sup><small>16</small></sup>  ואשׁמע קול־אדם בין אולי ויקרא ויאמר גבריאל הבן להלז את־המראה׃ </p>
<p id="v17"><sup><small>17</small></sup>  ויבא אצל עמדי ובבאו נבעתי ואפלה על־פני ויאמר אלי הבן בן־אדם כי לעת־קץ החזון׃ </p>
<p id="v18"><sup><small>18</small></sup>  ובדברו עמי נרדמתי על־פני ארצה ויגע־בי ויעמידני על־עמדי׃ </p>
<p id="v19"><sup><small>19</small></sup>  ויאמר הנני מודיעך את אשׁר־יהיה באחרית הזעם כי למועד קץ׃ </p>
<p id="v20"><sup><small>20</small></sup>  האיל אשׁר־ראית בעל הקרנים מלכי מדי ופרס׃ </p>
<p id="v21"><sup><small>21</small></sup>  והצפיר השׂעיר מלך יון והקרן הגדולה אשׁר בין־עיניו הוא המלך הראשׁון׃ </p>
<p id="v22"><sup><small>22</small></sup>  והנשׁברת ותעמדנה ארבע תחתיה ארבע מלכיות מגוי יעמדנה ולא בכחו׃ </p>
<p id="v23"><sup><small>23</small></sup>  ובאחרית מלכותם כהתם הפשׁעים יעמד מלך עז־פנים ומבין חידות׃ </p>
<p id="v24"><sup><small>24</small></sup>  ועצם כחו ולא בכחו ונפלאות ישׁחית והצליח ועשׂה והשׁחית עצומים ועם־קדשׁים׃ </p>
<p id="v25"><sup><small>25</small></sup>  ועל־שׂכלו והצליח מרמה בידו ובלבבו יגדיל ובשׁלוה ישׁחית רבים ועל־שׂר־שׂרים יעמד ובאפס יד ישׁבר׃ </p>
<p id="v26"><sup><small>26</small></sup>  ומראה הערב והבקר אשׁר נאמר אמת הוא ואתה סתם החזון כי לימים רבים׃ </p>
<p id="v27"><sup><small>27</small></sup>  ואני דניאל נהייתי ונחליתי ימים ואקום ואעשׂה את־מלאכת המלך ואשׁתומם על־המראה ואין מבין׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Daniel/7">דניאל - פֶּרֶק 7</a></td>
        <td><a href="/he/Bible/Daniel/Index">אינדקס</a></td>
        <td><a href="/he/Bible/Daniel/9">דניאל - פֶּרֶק 9</a></td>
      </tr>
    </tbody>
  </table>
</figure>
