<!--
title: דניאל - פֶּרֶק 7
description: 
published: true
date: 2023-11-8T20:31:8Z
tags: bible, bible—daniel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Daniel/6">
          <span class="mdi mdi-arrow-left-drop-circle"></span><span class="pl-2">דניאל - פֶּרֶק 6</span>
        </a>
        </td>
        <td>
        <a href="/he/Bible/Daniel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Daniel/8">
          <span class="pr-2">דניאל - פֶּרֶק 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת חדה לבלאשׁצר מלך בבל דניאל חלם חזה וחזוי ראשׁה על־משׁכבה באדין חלמא כתב ראשׁ מלין אמר׃ </p>
<p id="v2"><sup><small>2</small></sup>  ענה דניאל ואמר חזה הוית בחזוי עם־ליליא וארו ארבע רוחי שׁמיא מגיחן לימא רבא׃ </p>
<p id="v3"><sup><small>3</small></sup>  וארבע חיון רברבן סלקן מן־ימא שׁנין דא מן־דא׃ </p>
<p id="v4"><sup><small>4</small></sup>  קדמיתא כאריה וגפין די־נשׁר לה חזה הוית עד די־מריטו גפיה ונטילת מן־ארעא ועל־רגלין כאנשׁ הקימת ולבב אנשׁ יהיב לה׃ </p>
<p id="v5"><sup><small>5</small></sup>  וארו חיוה אחרי תנינה דמיה לדב ולשׂטר־חד הקמת ותלת עלעין בפמה בין שׁניה וכן אמרין לה קומי אכלי בשׂר שׂגיא׃ </p>
<p id="v6"><sup><small>6</small></sup>  באתר דנה חזה הוית וארו אחרי כנמר ולה גפין ארבע די־עוף על־גביה וארבעה ראשׁין לחיותא ושׁלטן יהיב לה׃ </p>
<p id="v7"><sup><small>7</small></sup>  באתר דנה חזה הוית בחזוי ליליא וארו חיוה רביעיה דחילה ואימתני ותקיפא יתירא ושׁנין די־פרזל לה רברבן אכלה ומדקה ושׁארא ברגליה רפסה והיא משׁניה מן־כל־חיותא די קדמיה וקרנין עשׂר לה׃ </p>
<p id="v8"><sup><small>8</small></sup>  משׂתכל הוית בקרניא ואלו קרן אחרי זעירה סלקת ביניהון ותלת מן־קרניא קדמיתא אתעקרו מן־קדמיה ואלו עינין כעיני אנשׁא בקרנא־דא ופם ממלל רברבן׃ </p>
<p id="v9"><sup><small>9</small></sup>  חזה הוית עד די כרסון רמיו ועתיק יומין יתב לבושׁה כתלג חור ושׂער ראשׁה כעמר נקא כרסיה שׁביבין די־נור גלגלוהי נור דלק׃ <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  נהר די־נור נגד ונפק מן־קדמוהי אלף אלפים ישׁמשׁונה ורבו רבון קדמוהי יקומון דינא יתב וספרין פתיחו׃ </p>
<p id="v11"><sup><small>11</small></sup>  חזה הוית באדין מן־קל מליא רברבתא די קרנא ממללה חזה הוית עד די קטילת חיותא והובד גשׁמה ויהיבת ליקדת אשׁא׃ </p>
<p id="v12"><sup><small>12</small></sup>  ושׁאר חיותא העדיו שׁלטנהון וארכה בחיין יהיבת להון עד־זמן ועדן׃ </p>
<p id="v13"><sup><small>13</small></sup>  חזה הוית בחזוי ליליא וארו עם־ענני שׁמיא כבר אנשׁ אתה הוה ועד־עתיק יומיא מטה וקדמוהי הקרבוהי׃ <sup id="cite3"><a href="#fn3">[3]</a></sup> <sup id="cite4"><a href="#fn4">[4]</a></sup></p>
<p id="v14"><sup><small>14</small></sup>  ולה יהיב שׁלטן ויקר ומלכו וכל עממיא אמיא ולשׁניא לה יפלחון שׁלטנה שׁלטן עלם די־לא יעדה ומלכותה די־לא תתחבל׃ <sup id="cite5"><a href="#fn5">[5]</a></sup></p>
<p id="v15"><sup><small>15</small></sup>  אתכרית רוחי אנה דניאל בגוא נדנה וחזוי ראשׁי יבהלנני׃ </p>
<p id="v16"><sup><small>16</small></sup>  קרבת על־חד מן־קאמיא ויציבא אבעא־מנה על־כל־דנה ואמר־לי ופשׁר מליא יהודענני׃ </p>
<p id="v17"><sup><small>17</small></sup>  אלין חיותא רברבתא די אנין ארבע ארבעה מלכין יקומון מן־ארעא׃ </p>
<p id="v18"><sup><small>18</small></sup>  ויקבלון מלכותא קדישׁי עליונין ויחסנון מלכותא עד־עלמא ועד עלם עלמיא׃ <sup id="cite6"><a href="#fn6">[6]</a></sup></p>
<p id="v19"><sup><small>19</small></sup>  אדין צבית ליצבא על־חיותא רביעיתא די־הות שׁניה מן־כלהון דחילה יתירה שׁניה די־פרזל וטפריה די־נחשׁ אכלה מדקה ושׁארא ברגליה רפסה׃ </p>
<p id="v20"><sup><small>20</small></sup>  ועל־קרניא עשׂר די בראשׁה ואחרי די סלקת ונפלו מן־קדמיה תלת וקרנא דכן ועינין לה ופם ממלל רברבן וחזוה רב מן־חברתה׃ </p>
<p id="v21"><sup><small>21</small></sup>  חזה הוית וקרנא דכן עבדה קרב עם־קדישׁין ויכלה להון׃ </p>
<p id="v22"><sup><small>22</small></sup>  עד די־אתה עתיק יומיא ודינא יהב לקדישׁי עליונין וזמנא מטה ומלכותא החסנו קדישׁין׃ </p>
<p id="v23"><sup><small>23</small></sup>  כן אמר חיותא רביעיתא מלכו רביעיא תהוא בארעא די תשׁנא מן־כל־מלכותא ותאכל כל־ארעא ותדושׁנה ותדקנה׃ </p>
<p id="v24"><sup><small>24</small></sup>  וקרניא עשׂר מנה מלכותה עשׂרה מלכין יקמון ואחרן יקום אחריהון והוא ישׁנא מן־קדמיא ותלתה מלכין יהשׁפל׃ </p>
<p id="v25"><sup><small>25</small></sup>  ומלין לצד עליא ימלל ולקדישׁי עליונין יבלא ויסבר להשׁניה זמנין ודת ויתיהבון בידה עד־עדן ועדנין ופלג עדן׃ </p>
<p id="v26"><sup><small>26</small></sup>  ודינא יתב ושׁלטנה יהעדון להשׁמדה ולהובדה עד־סופא׃ </p>
<p id="v27"><sup><small>27</small></sup>  ומלכותה ושׁלטנא ורבותא די מלכות תחות כל־שׁמיא יהיבת לעם קדישׁי עליונין מלכותה מלכות עלם וכל שׁלטניא לה יפלחון וישׁתמעון׃ <sup id="cite7"><a href="#fn7">[7]</a></sup></p>
<p id="v28"><sup><small>28</small></sup>  עד־כה סופא די־מלתא אנה דניאל שׂגיא רעיוני יבהלנני וזיוי ישׁתנון עלי ומלתא בלבי נטרת׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Daniel/6">
          <span class="mdi mdi-arrow-left-drop-circle"></span><span class="pl-2">דניאל - פֶּרֶק 6</span>
        </a>
        </td>
        <td>
        <a href="/he/Bible/Daniel/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Daniel/8">
          <span class="pr-2">דניאל - פֶּרֶק 8</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 7:9,13,22 <i>עתיק יומין</i>: <a href="/he/The_Urantia_Book/96#p1_9">או 96:1.9</a>.  <i>קדמוני ימים</i>: <a href="/he/The_Urantia_Book/18#p3_1">או 18:3.1</a>.  <i>קדמוני ימים</i>: <a href="/he/The_Urantia_Book/15#p10_3">או 15:10.3</a>. </li>
  <li id="fn2"><a href="#cite2">↑</a> 7:9-10 <i>דין עתיק יומין</i>: <a href="/he/The_Urantia_Book/28#p6_6">או 28:6.6</a>. </li>
  <li id="fn3"><a href="#cite3">↑</a> 7:13 <i>דניאל ציטט</i>: <a href="/he/The_Urantia_Book/137#p2_2">או 137:2.2</a>. </li>
  <li id="fn4"><a href="#cite4">↑</a> 7:13-14 <i># 2 בן האדם</i>: <a href="/he/The_Urantia_Book/136#p1_1">או 136:1.1</a>.  <i>בן האדם</i>: <a href="/he/The_Urantia_Book/135#p5_7">או 135:5.7</a>.  <i>לא בן איש דניאל</i>: <a href="/he/The_Urantia_Book/126#p3_6">או 126:3.6</a>.  <i>חזון בן האדם בא</i>: <a href="/he/The_Urantia_Book/135#p3_3">או 135:3.3</a>.  <i>בן אדם</i>: <a href="/he/The_Urantia_Book/128#p1_2">או 128:1.2</a>.  <i>ראה את משיח כבן אדם</i>: <a href="/he/The_Urantia_Book/136#p1_6">או 136:1.6</a>.  <i>בן אדם</i>: <a href="/he/The_Urantia_Book/126#p3_6">או 126:3.6</a>. </li>
  <li id="fn5"><a href="#cite5">↑</a> 7:14 <i>שלטון נצחי</i>: <a href="/he/The_Urantia_Book/135#p3_2">או 135:3.2</a>. </li>
  <li id="fn6"><a href="#cite6">↑</a> 7:18,22,25,27 <i>אלוהים עליון</i>: <a href="/he/The_Urantia_Book/93#p2_3">או 93:2.3</a>.  <i>הכי גבוהים</i>: <a href="/he/The_Urantia_Book/43#p3_1">או 43:3.1</a>.  <i>הכי גבוה</i>: <a href="/he/The_Urantia_Book/93#p3_2">או 93:3.2</a>. </li>
  <li id="fn7"><a href="#cite7">↑</a> 7:27 <i>צפייה בקצה הזמן</i>: <a href="/he/The_Urantia_Book/170#p5_15">או 170:5.15</a>.  <i>תן מלכות לנעלים ביותר</i>: <a href="/he/The_Urantia_Book/135#p3_2">או 135:3.2</a>. </li>
</ol>
</div>
