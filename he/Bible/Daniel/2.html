<!--
title: דניאל - פֶּרֶק 2
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Daniel/1">דניאל - פֶּרֶק 1</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Daniel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Daniel/3">דניאל - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ובשׁנת שׁתים למלכות נבכדנצר חלם נבכדנצר חלמות ותתפעם רוחו ושׁנתו נהיתה עליו׃ </p>
<p id="v2"><sup><small>2</small></sup>  ויאמר המלך לקרא לחרטמים ולאשׁפים ולמכשׁפים ולכשׂדים להגיד למלך חלמתיו ויבאו ויעמדו לפני המלך׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  ויאמר להם המלך חלום חלמתי ותפעם רוחי לדעת את־החלום׃ </p>
<p id="v4"><sup><small>4</small></sup>  וידברו הכשׂדים למלך ארמית מלכא לעלמין חיי אמר חלמא לעבדיך ופשׁרא נחוא׃ </p>
<p id="v5"><sup><small>5</small></sup>  ענה מלכא ואמר לכשׂדיא מלתא מני אזדא הן לא תהודעונני חלמא ופשׁרה הדמין תתעבדון ובתיכון נולי יתשׂמון׃ </p>
<p id="v6"><sup><small>6</small></sup>  והן חלמא ופשׁרה תהחון מתנן ונבזבה ויקר שׂגיא תקבלון מן־קדמי להן חלמא ופשׁרה החוני׃ </p>
<p id="v7"><sup><small>7</small></sup>  ענו תנינות ואמרין מלכא חלמא יאמר לעבדוהי ופשׁרה נהחוה׃ </p>
<p id="v8"><sup><small>8</small></sup>  ענה מלכא ואמר מן־יציב ידע אנה די עדנא אנתון זבנין כל־קבל די חזיתון די אזדא מני מלתא׃ </p>
<p id="v9"><sup><small>9</small></sup>  די הן־חלמא לא תהודענני חדה־היא דתכון ומלה כדבה ושׁחיתה הזמנתון למאמר קדמי עד די עדנא ישׁתנא להן חלמא אמרו לי ואנדע די פשׁרה תהחונני׃ </p>
<p id="v10"><sup><small>10</small></sup>  ענו כשׂדיא קדם־מלכא ואמרין לא־איתי אנשׁ על־יבשׁתא די מלת מלכא יוכל להחויה כל־קבל די כל־מלך רב ושׁליט מלה כדנה לא שׁאל לכל־חרטם ואשׁף וכשׂדי׃ </p>
<p id="v11"><sup><small>11</small></sup>  ומלתא די־מלכה שׁאל יקירה ואחרן לא איתי די יחונה קדם מלכא להן אלהין די מדרהון עם־בשׂרא לא איתוהי׃ </p>
<p id="v12"><sup><small>12</small></sup>  כל־קבל דנה מלכא בנס וקצף שׂגיא ואמר להובדה לכל חכימי בבל׃ </p>
<p id="v13"><sup><small>13</small></sup>  ודתא נפקת וחכימיא מתקטלין ובעו דניאל וחברוהי להתקטלה׃ </p>
<p id="v14"><sup><small>14</small></sup>  באדין דניאל התיב עטא וטעם לאריוך רב־טבחיא די מלכא די נפק לקטלה לחכימי בבל׃ </p>
<p id="v15"><sup><small>15</small></sup>  ענה ואמר לאריוך שׁליטא די־מלכא על־מה דתא מהחצפה מן־קדם מלכא אדין מלתא הודע אריוך לדניאל׃ </p>
<p id="v16"><sup><small>16</small></sup>  ודניאל על ובעה מן־מלכא די זמן ינתן־לה ופשׁרא להחויה למלכא׃ </p>
<p id="v17"><sup><small>17</small></sup>  אדין דניאל לביתה אזל ולחנניה מישׁאל ועזריה חברוהי מלתא הודע׃ </p>
<p id="v18"><sup><small>18</small></sup>  ורחמין למבעא מן־קדם אלה שׁמיא על־רזה דנה די לא יהבדון דניאל וחברוהי עם־שׁאר חכימי בבל׃ <sup id="cite2"><a href="#fn2">[2]</a></sup></p>
<p id="v19"><sup><small>19</small></sup>  אדין לדניאל בחזוא די־ליליא רזה גלי אדין דניאל ברך לאלה שׁמיא׃ </p>
<p id="v20"><sup><small>20</small></sup>  ענה דניאל ואמר להוא שׁמה די־אלהא מברך מן־עלמא ועד־עלמא די חכמתא וגבורתא די לה־היא׃ </p>
<p id="v21"><sup><small>21</small></sup>  והוא מהשׁנא עדניא וזמניא מהעדה מלכין ומהקים מלכין יהב חכמתא לחכימין ומנדעא לידעי בינה׃ <sup id="cite3"><a href="#fn3">[3]</a></sup></p>
<p id="v22"><sup><small>22</small></sup>  הוא גלא עמיקתא ומסתרתא ידע מה בחשׁוכא ונהירא עמה שׁרא׃ <sup id="cite4"><a href="#fn4">[4]</a></sup></p>
<p id="v23"><sup><small>23</small></sup>  לך אלה אבהתי מהודא ומשׁבח אנה די חכמתא וגבורתא יהבת לי וכען הודעתני די־בעינא מנך די־מלת מלכא הודעתנא׃ </p>
<p id="v24"><sup><small>24</small></sup>  כל־קבל דנה דניאל על על־אריוך די מני מלכא להובדה לחכימי בבל אזל וכן אמר־לה לחכימי בבל אל־תהובד העלני קדם מלכא ופשׁרא למלכא אחוא׃ </p>
<p id="v25"><sup><small>25</small></sup>  אדין אריוך בהתבהלה הנעל לדניאל קדם מלכא וכן אמר־לה די־השׁכחת גבר מן־בני גלותא די יהוד די פשׁרא למלכא יהודע׃ </p>
<p id="v26"><sup><small>26</small></sup>  ענה מלכא ואמר לדניאל די שׁמה בלטשׁאצר האיתיך כהל להודעתני חלמא די־חזית ופשׁרה׃ </p>
<p id="v27"><sup><small>27</small></sup>  ענה דניאל קדם מלכא ואמר רזה די־מלכא שׁאל לא חכימין אשׁפין חרטמין גזרין יכלין להחויה למלכא׃ </p>
<p id="v28"><sup><small>28</small></sup>  ברם איתי אלה בשׁמיא גלא רזין והודע למלכא נבוכדנצר מה די להוא באחרית יומיא חלמך וחזוי ראשׁך על־משׁכבך דנה הוא׃ </p>
<p id="v29"><sup><small>29</small></sup>  אנתה מלכא רעיונך על־משׁכבך סלקו מה די להוא אחרי דנה וגלא רזיא הודעך מה־די להוא׃ </p>
<p id="v30"><sup><small>30</small></sup>  ואנה לא בחכמה די־איתי בי מן־כל־חייא רזא דנה גלי לי להן על־דברת די פשׁרא למלכא יהודעון ורעיוני לבבך תנדע׃ </p>
<p id="v31"><sup><small>31</small></sup>  אנתה מלכא חזה הוית ואלו צלם חד שׂגיא צלמא דכן רב וזיוה יתיר קאם לקבלך ורוה דחיל׃ <sup id="cite5"><a href="#fn5">[5]</a></sup> <sup id="cite6"><a href="#fn6">[6]</a></sup></p>
<p id="v32"><sup><small>32</small></sup>  הוא צלמא ראשׁה די־דהב טב חדוהי ודרעוהי די כסף מעוהי וירכתה די נחשׁ׃ </p>
<p id="v33"><sup><small>33</small></sup>  שׁקוהי די פרזל רגלוהי מנהון די פרזל ומנהון די חסף׃ </p>
<p id="v34"><sup><small>34</small></sup>  חזה הוית עד די התגזרת אבן די־לא בידין ומחת לצלמא על־רגלוהי די פרזלא וחספא והדקת המון׃ </p>
<p id="v35"><sup><small>35</small></sup>  באדין דקו כחדה פרזלא חספא נחשׁא כספא ודהבא והוו כעור מן־אדרי־קיט ונשׂא המון רוחא וכל־אתר לא־השׁתכח להון ואבנא די־מחת לצלמא הות לטור רב ומלת כל־ארעא׃ <sup id="cite7"><a href="#fn7">[7]</a></sup></p>
<p id="v36"><sup><small>36</small></sup>  דנה חלמא ופשׁרה נאמר קדם־מלכא׃ </p>
<p id="v37"><sup><small>37</small></sup>  אנתה מלכא מלך מלכיא די אלה שׁמיא מלכותא חסנא ותקפא ויקרא יהב־לך׃ </p>
<p id="v38"><sup><small>38</small></sup>  ובכל־די דארין בני־אנשׁא חיות ברא ועוף־שׁמיא יהב בידך והשׁלטך בכלהון אנתה הוא ראשׁה די דהבא׃ </p>
<p id="v39"><sup><small>39</small></sup>  ובתרך תקום מלכו אחרי ארעא מנך ומלכו תליתיא אחרי די נחשׁא די תשׁלט בכל־ארעא׃ </p>
<p id="v40"><sup><small>40</small></sup>  ומלכו רביעיה תהוא תקיפה כפרזלא כל־קבל די פרזלא מהדק וחשׁל כלא וכפרזלא די־מרעע כל־אלין תדק ותרע׃ </p>
<p id="v41"><sup><small>41</small></sup>  ודי־חזיתה רגליא ואצבעתא מנהון חסף די־פחר ומנהון פרזל מלכו פליגה תהוה ומן־נצבתא די פרזלא להוא־בה כל־קבל די חזיתה פרזלא מערב בחסף טינא׃ </p>
<p id="v42"><sup><small>42</small></sup>  ואצבעת רגליא מנהון פרזל ומנהון חסף מן־קצת מלכותא תהוה תקיפה ומנה תהוה תבירה׃ </p>
<p id="v43"><sup><small>43</small></sup>  די חזית פרזלא מערב בחסף טינא מתערבין להון בזרע אנשׁא ולא־להון דבקין דנה עם־דנה הא־כדי פרזלא לא מתערב עם־חספא׃ </p>
<p id="v44"><sup><small>44</small></sup>  וביומיהון די מלכיא אנון יקים אלה שׁמיא מלכו די לעלמין לא תתחבל ומלכותה לעם אחרן לא תשׁתבק תדק ותסיף כל־אלין מלכותא והיא תקום לעלמיא׃ <sup id="cite8"><a href="#fn8">[8]</a></sup></p>
<p id="v45"><sup><small>45</small></sup>  כל־קבל די־חזית די מטורא אתגזרת אבן די־לא בידין והדקת פרזלא נחשׁא חספא כספא ודהבא אלה רב הודע למלכא מה די להוא אחרי דנה ויציב חלמא ומהימן פשׁרה׃ </p>
<p id="v46"><sup><small>46</small></sup>  באדין מלכא נבוכדנצר נפל על־אנפוהי ולדניאל סגד ומנחה וניחחין אמר לנסכה לה׃ </p>
<p id="v47"><sup><small>47</small></sup>  ענה מלכא לדניאל ואמר מן־קשׁט די אלהכון הוא אלה אלהין ומרא מלכין וגלה רזין די יכלת למגלא רזה דנה׃ <sup id="cite9"><a href="#fn9">[9]</a></sup></p>
<p id="v48"><sup><small>48</small></sup>  אדין מלכא לדניאל רבי ומתנן רברבן שׂגיאן יהב־לה והשׁלטה על כל־מדינת בבל ורב־סגנין על כל־חכימי בבל׃ </p>
<p id="v49"><sup><small>49</small></sup>  ודניאל בעא מן־מלכא ומני על עבידתא די מדינת בבל לשׁדרך מישׁך ועבד נגו ודניאל בתרע מלכא׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 2:2 <i>אסטרולוגיה</i>: <a href="/he/The_Urantia_Book/90#p2_5">או 90:2.5</a>. </li>
  <li id="fn2"><a href="#cite2">↑</a> 2:18-19,28 <i>אלוהים אחד בשמיים</i>: <a href="/he/The_Urantia_Book/79#p1_9">או 79:1.9</a>. </li>
  <li id="fn3"><a href="#cite3">↑</a> 2:21 <i>מסיר, מגדיר, מלכים</i>: <a href="/he/The_Urantia_Book/3#p5_2">או 3:5.2</a>. </li>
  <li id="fn4"><a href="#cite4">↑</a> 2:22 <i>מגלה סודות עמוקים, אור</i>: <a href="/he/The_Urantia_Book/131#p2_3">או 131:2.3</a>. </li>
  <li id="fn5"><a href="#cite5">↑</a> 2:31-33 <i>ה"תדמית הנהדרת" של דניאל</i>: <a href="/he/The_Urantia_Book/135#p3_2">או 135:3.2</a>. </li>
  <li id="fn6"><a href="#cite6">↑</a> 2:31-45 <i>דניאל: ממלכה משיחית</i>: <a href="/he/The_Urantia_Book/97#p8_3">או 97:8.3</a>. </li>
  <li id="fn7"><a href="#cite7">↑</a> 2:35 <i>נפילות אבנים, נשברות וכו'.</i>: <a href="/he/The_Urantia_Book/173#p4_4">או 173:4.4</a>. </li>
  <li id="fn8"><a href="#cite8">↑</a> 2:44 <i>מלכות נצח</i>: <a href="/he/The_Urantia_Book/135#p3_2">או 135:3.2</a>.  <i>מלכות אלוהים בהישג יד</i>: <a href="/he/The_Urantia_Book/136#p2_1">או 136:2.1</a>.  <i>יהודים ראו באלוהים מלך על כל</i>: <a href="/he/The_Urantia_Book/141#p4_1">או 141:4.1</a>. </li>
  <li id="fn9"><a href="#cite9">↑</a> 2:47 <i>אלוהים העליון</i>: <a href="/he/The_Urantia_Book/0#p2_12">או 0:2.12</a>.  <i>אלוהי האלים</i>: <a href="/he/The_Urantia_Book/45#p4_10">או 45:4.10</a>. </li>
</ol>
</div>
