<!--
title: דניאל - פֶּרֶק 9
description: 
published: true
date: 2022-10-6T10:37:18Z
tags: bible, bible—daniel
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Daniel/8">דניאל - פֶּרֶק 8</a></td>
        <td><a href="/he/Bible/Daniel/Index">אינדקס</a></td>
        <td><a href="/he/Bible/Daniel/10">דניאל - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בשׁנת אחת לדריושׁ בן־אחשׁורושׁ מזרע מדי אשׁר המלך על מלכות כשׂדים׃ </p>
<p id="v2"><sup><small>2</small></sup>  בשׁנת אחת למלכו אני דניאל בינתי בספרים מספר השׁנים אשׁר היה דבר־יהוה אל־ירמיה הנביא למלאות לחרבות ירושׁלם שׁבעים שׁנה׃ </p>
<p id="v3"><sup><small>3</small></sup>  ואתנה את־פני אל־אדני האלהים לבקשׁ תפלה ותחנונים בצום ושׂק ואפר׃ </p>
<p id="v4"><sup><small>4</small></sup>  ואתפללה ליהוה אלהי ואתודה ואמרה אנא אדני האל הגדול והנורא שׁמר הברית והחסד לאהביו ולשׁמרי מצותיו׃ </p>
<p id="v5"><sup><small>5</small></sup>  חטאנו ועוינו והרשׁענו ומרדנו וסור ממצותך וממשׁפטיך׃ </p>
<p id="v6"><sup><small>6</small></sup>  ולא שׁמענו אל־עבדיך הנביאים אשׁר דברו בשׁמך אל־מלכינו שׂרינו ואבתינו ואל כל־עם הארץ׃ </p>
<p id="v7"><sup><small>7</small></sup>  לך אדני הצדקה ולנו בשׁת הפנים כיום הזה לאישׁ יהודה וליושׁבי ירושׁלם ולכל־ישׂראל הקרבים והרחקים בכל־הארצות אשׁר הדחתם שׁם במעלם אשׁר מעלו־בך׃ </p>
<p id="v8"><sup><small>8</small></sup>  יהוה לנו בשׁת הפנים למלכינו לשׂרינו ולאבתינו אשׁר חטאנו לך׃ </p>
<p id="v9"><sup><small>9</small></sup>  לאדני אלהינו הרחמים והסלחות כי מרדנו בו׃ </p>
<p id="v10"><sup><small>10</small></sup>  ולא שׁמענו בקול יהוה אלהינו ללכת בתורתיו אשׁר נתן לפנינו ביד עבדיו הנביאים׃ </p>
<p id="v11"><sup><small>11</small></sup>  וכל־ישׂראל עברו את־תורתך וסור לבלתי שׁמוע בקלך ותתך עלינו האלה והשׁבעה אשׁר כתובה בתורת משׁה עבד־האלהים כי חטאנו לו׃ <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  ויקם את־דבריו אשׁר־דבר עלינו ועל שׁפטינו אשׁר שׁפטונו להביא עלינו רעה גדלה אשׁר לא־נעשׂתה תחת כל־השׁמים כאשׁר נעשׂתה בירושׁלם׃ </p>
<p id="v13"><sup><small>13</small></sup>  כאשׁר כתוב בתורת משׁה את כל־הרעה הזאת באה עלינו ולא־חלינו את־פני יהוה אלהינו לשׁוב מעוננו ולהשׂכיל באמתך׃ </p>
<p id="v14"><sup><small>14</small></sup>  וישׁקד יהוה על־הרעה ויביאה עלינו כי־צדיק יהוה אלהינו על־כל־מעשׂיו אשׁר עשׂה ולא שׁמענו בקלו׃ </p>
<p id="v15"><sup><small>15</small></sup>  ועתה אדני אלהינו אשׁר הוצאת את־עמך מארץ מצרים ביד חזקה ותעשׂ־לך שׁם כיום הזה חטאנו רשׁענו׃ </p>
<p id="v16"><sup><small>16</small></sup>  אדני ככל־צדקתך ישׁב־נא אפך וחמתך מעירך ירושׁלם הר־קדשׁך כי בחטאינו ובעונות אבתינו ירושׁלם ועמך לחרפה לכל־סביבתינו׃ </p>
<p id="v17"><sup><small>17</small></sup>  ועתה שׁמע אלהינו אל־תפלת עבדך ואל־תחנוניו והאר פניך על־מקדשׁך השׁמם למען אדני׃ </p>
<p id="v18"><sup><small>18</small></sup>  הטה אלהי אזנך ושׁמע פקחה עיניך וראה שׁממתינו והעיר אשׁר־נקרא שׁמך עליה כי לא על־צדקתינו אנחנו מפילים תחנונינו לפניך כי על־רחמיך הרבים׃ </p>
<p id="v19"><sup><small>19</small></sup>  אדני שׁמעה אדני סלחה אדני הקשׁיבה ועשׂה אל־תאחר למענך אלהי כי־שׁמך נקרא על־עירך ועל־עמך׃ </p>
<p id="v20"><sup><small>20</small></sup>  ועוד אני מדבר ומתפלל ומתודה חטאתי וחטאת עמי ישׂראל ומפיל תחנתי לפני יהוה אלהי על הר־קדשׁ אלהי׃ </p>
<p id="v21"><sup><small>21</small></sup>  ועוד אני מדבר בתפלה והאישׁ גבריאל אשׁר ראיתי בחזון בתחלה מעף ביעף נגע אלי כעת מנחת־ערב׃ </p>
<p id="v22"><sup><small>22</small></sup>  ויבן וידבר עמי ויאמר דניאל עתה יצאתי להשׂכילך בינה׃ </p>
<p id="v23"><sup><small>23</small></sup>  בתחלת תחנוניך יצא דבר ואני באתי להגיד כי חמודות אתה ובין בדבר והבן במראה׃ </p>
<p id="v24"><sup><small>24</small></sup>  שׁבעים שׁבעים נחתך על־עמך ועל־עיר קדשׁך לכלא הפשׁע ולחתם חטאות ולכפר עון ולהביא צדק עלמים ולחתם חזון ונביא ולמשׁח קדשׁ קדשׁים׃ </p>
<p id="v25"><sup><small>25</small></sup>  ותדע ותשׂכל מן־מצא דבר להשׁיב ולבנות ירושׁלם עד־משׁיח נגיד שׁבעים שׁבעה ושׁבעים שׁשׁים ושׁנים תשׁוב ונבנתה רחוב וחרוץ ובצוק העתים׃ <sup id="cite2"><a href="#fn2">[2]</a></sup></p>
<p id="v26"><sup><small>26</small></sup>  ואחרי השׁבעים שׁשׁים ושׁנים יכרת משׁיח ואין לו והעיר והקדשׁ ישׁחית עם נגיד הבא וקצו בשׁטף ועד קץ מלחמה נחרצת שׁממות׃ </p>
<p id="v27"><sup><small>27</small></sup>  והגביר ברית לרבים שׁבוע אחד וחצי השׁבוע ישׁבית זבח ומנחה ועל כנף שׁקוצים משׁמם ועד־כלה ונחרצה תתך על־שׁמם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Daniel/8">דניאל - פֶּרֶק 8</a></td>
        <td><a href="/he/Bible/Daniel/Index">אינדקס</a></td>
        <td><a href="/he/Bible/Daniel/10">דניאל - פֶּרֶק 10</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 9:11 <i>הרגישו את עצמם אומה אשמה</i>: <a href="/he/The_Urantia_Book/136#p2_1">או 136:2.1</a>. </li>
  <li id="fn2"><a href="#cite2">↑</a> 9:25-26 <i>המשיח</i>: <a href="/he/The_Urantia_Book/136#p1_1">או 136:1.1</a>. </li>
</ol>
</div>
