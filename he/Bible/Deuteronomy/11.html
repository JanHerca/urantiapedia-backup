<!--
title: דברים - פֶּרֶק 11
description: 
published: true
date: 2023-11-8T20:31:8Z
tags: bible, bible—deuteronomy
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Deuteronomy/10">
          <span class="mdi mdi-arrow-left-drop-circle"></span><span class="pl-2">דברים - פֶּרֶק 10</span>
        </a>
        </td>
        <td>
        <a href="/he/Bible/Deuteronomy/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Deuteronomy/12">
          <span class="pr-2">דברים - פֶּרֶק 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ואהבת את יהוה אלהיך ושׁמרת משׁמרתו וחקתיו ומשׁפטיו ומצותיו כל־הימים׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  וידעתם היום כי לא את־בניכם אשׁר לא־ידעו ואשׁר לא־ראו את־מוסר יהוה אלהיכם את־גדלו את־ידו החזקה וזרעו הנטויה׃ </p>
<p id="v3"><sup><small>3</small></sup>  ואת־אתתיו ואת־מעשׂיו אשׁר עשׂה בתוך מצרים לפרעה מלך־מצרים ולכל־ארצו׃ </p>
<p id="v4"><sup><small>4</small></sup>  ואשׁר עשׂה לחיל מצרים לסוסיו ולרכבו אשׁר הציף את־מי ים־סוף על־פניהם ברדפם אחריכם ויאבדם יהוה עד היום הזה׃ </p>
<p id="v5"><sup><small>5</small></sup>  ואשׁר עשׂה לכם במדבר עד־באכם עד־המקום הזה׃ </p>
<p id="v6"><sup><small>6</small></sup>  ואשׁר עשׂה לדתן ולאבירם בני אליאב בן־ראובן אשׁר פצתה הארץ את־פיה ותבלעם ואת־בתיהם ואת־אהליהם ואת כל־היקום אשׁר ברגליהם בקרב כל־ישׂראל׃ </p>
<p id="v7"><sup><small>7</small></sup>  כי עיניכם הראת את־כל־מעשׂה יהוה הגדל אשׁר עשׂה׃ </p>
<p id="v8"><sup><small>8</small></sup>  ושׁמרתם את־כל־המצוה אשׁר אנכי מצוך היום למען תחזקו ובאתם וירשׁתם את־הארץ אשׁר אתם עברים שׁמה לרשׁתה׃ </p>
<p id="v9"><sup><small>9</small></sup>  ולמען תאריכו ימים על־האדמה אשׁר נשׁבע יהוה לאבתיכם לתת להם ולזרעם ארץ זבת חלב ודבשׁ׃ </p>
<p id="v10"><sup><small>10</small></sup>  כי הארץ אשׁר אתה בא־שׁמה לרשׁתה לא כארץ מצרים הוא אשׁר יצאתם משׁם אשׁר תזרע את־זרעך והשׁקית ברגלך כגן הירק׃ </p>
<p id="v11"><sup><small>11</small></sup>  והארץ אשׁר אתם עברים שׁמה לרשׁתה ארץ הרים ובקעת למטר השׁמים תשׁתה־מים׃ </p>
<p id="v12"><sup><small>12</small></sup>  ארץ אשׁר־יהוה אלהיך דרשׁ אתה תמיד עיני יהוה אלהיך בה מרשׁית השׁנה ועד אחרית שׁנה׃ </p>
<p id="v13"><sup><small>13</small></sup>  והיה אם־שׁמע תשׁמעו אל־מצותי אשׁר אנכי מצוה אתכם היום לאהבה את־יהוה אלהיכם ולעבדו בכל־לבבכם ובכל־נפשׁכם׃ </p>
<p id="v14"><sup><small>14</small></sup>  ונתתי מטר־ארצכם בעתו יורה ומלקושׁ ואספת דגנך ותירשׁך ויצהרך׃ </p>
<p id="v15"><sup><small>15</small></sup>  ונתתי עשׂב בשׂדך לבהמתך ואכלת ושׂבעת׃ </p>
<p id="v16"><sup><small>16</small></sup>  השׁמרו לכם פן יפתה לבבכם וסרתם ועבדתם אלהים אחרים והשׁתחויתם להם׃ </p>
<p id="v17"><sup><small>17</small></sup>  וחרה אף־יהוה בכם ועצר את־השׁמים ולא־יהיה מטר והאדמה לא תתן את־יבולה ואבדתם מהרה מעל הארץ הטבה אשׁר יהוה נתן לכם׃ </p>
<p id="v18"><sup><small>18</small></sup>  ושׂמתם את־דברי אלה על־לבבכם ועל־נפשׁכם וקשׁרתם אתם לאות על־ידכם והיו לטוטפת בין עיניכם׃ </p>
<p id="v19"><sup><small>19</small></sup>  ולמדתם אתם את־בניכם לדבר בם בשׁבתך בביתך ובלכתך בדרך ובשׁכבך ובקומך׃ </p>
<p id="v20"><sup><small>20</small></sup>  וכתבתם על־מזוזות ביתך ובשׁעריך׃ </p>
<p id="v21"><sup><small>21</small></sup>  למען ירבו ימיכם וימי בניכם על האדמה אשׁר נשׁבע יהוה לאבתיכם לתת להם כימי השׁמים על־הארץ׃ </p>
<p id="v22"><sup><small>22</small></sup>  כי אם־שׁמר תשׁמרון את־כל־המצוה הזאת אשׁר אנכי מצוה אתכם לעשׂתה לאהבה את־יהוה אלהיכם ללכת בכל־דרכיו ולדבקה־בו׃ </p>
<p id="v23"><sup><small>23</small></sup>  והורישׁ יהוה את־כל־הגוים האלה מלפניכם וירשׁתם גוים גדלים ועצמים מכם׃ </p>
<p id="v24"><sup><small>24</small></sup>  כל־המקום אשׁר תדרך כף־רגלכם בו לכם יהיה מן־המדבר והלבנון מן־הנהר נהר־פרת ועד הים האחרון יהיה גבלכם׃ </p>
<p id="v25"><sup><small>25</small></sup>  לא־יתיצב אישׁ בפניכם פחדכם ומוראכם יתן יהוה אלהיכם על־פני כל־הארץ אשׁר תדרכו־בה כאשׁר דבר לכם׃ </p>
<p id="v26"><sup><small>26</small></sup>  ראה אנכי נתן לפניכם היום ברכה וקללה׃ <sup id="cite2"><a href="#fn2">[2]</a></sup></p>
<p id="v27"><sup><small>27</small></sup>  את־הברכה אשׁר תשׁמעו אל־מצות יהוה אלהיכם אשׁר אנכי מצוה אתכם היום׃ </p>
<p id="v28"><sup><small>28</small></sup>  והקללה אם־לא תשׁמעו אל־מצות יהוה אלהיכם וסרתם מן־הדרך אשׁר אנכי מצוה אתכם היום ללכת אחרי אלהים אחרים אשׁר לא־ידעתם׃ </p>
<p id="v29"><sup><small>29</small></sup>  והיה כי יביאך יהוה אלהיך אל־הארץ אשׁר־אתה בא־שׁמה לרשׁתה ונתתה את־הברכה על־הר גרזים ואת־הקללה על־הר עיבל׃ <sup id="cite3"><a href="#fn3">[3]</a></sup></p>
<p id="v30"><sup><small>30</small></sup>  הלא־המה בעבר הירדן אחרי דרך מבוא השׁמשׁ בארץ הכנעני הישׁב בערבה מול הגלגל אצל אלוני מרה׃ </p>
<p id="v31"><sup><small>31</small></sup>  כי אתם עברים את־הירדן לבא לרשׁת את־הארץ אשׁר־יהוה אלהיכם נתן לכם וירשׁתם אתה וישׁבתם־בה׃ </p>
<p id="v32"><sup><small>32</small></sup>  ושׁמרתם לעשׂות את כל־החקים ואת־המשׁפטים אשׁר אנכי נתן לפניכם היום׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Deuteronomy/10">
          <span class="mdi mdi-arrow-left-drop-circle"></span><span class="pl-2">דברים - פֶּרֶק 10</span>
        </a>
        </td>
        <td>
        <a href="/he/Bible/Deuteronomy/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Deuteronomy/12">
          <span class="pr-2">דברים - פֶּרֶק 12</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 11:1,13,22 <i>אוהב את אלוהים לחלוטין</i>: <a href="/he/The_Urantia_Book/131#p2_2">או 131:2.2</a>.  <i>על ידי אהבת אלוהים</i>: <a href="/he/The_Urantia_Book/110#p3_8">או 110:3.8</a>.  <i>אוהב את ה' עליון</i>: <a href="/he/The_Urantia_Book/131#p2_13">או 131:2.13</a>.  <i>אוהב את אלוהים בכל המוח והלב</i>: <a href="/he/The_Urantia_Book/131#p10_2">או 131:10.2</a>.  <i>אהבת את אלוהים בכל ליבך</i>: <a href="/he/The_Urantia_Book/163#p4_8">או 163:4.8</a>.  <i>המצווה הגדולה ביותר</i>: <a href="/he/The_Urantia_Book/174#p4_2">או 174:4.2</a>. </li>
  <li id="fn2"><a href="#cite2">↑</a> 11:26-28 <i>הבחירה הגדולה</i>: <a href="/he/The_Urantia_Book/97#p8_3">או 97:8.3</a>. </li>
  <li id="fn3"><a href="#cite3">↑</a> 11:29 <i>הרים קדושים</i>: <a href="/he/The_Urantia_Book/85#p1_5">או 85:1.5</a>. </li>
</ol>
</div>
