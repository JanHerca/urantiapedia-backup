<!--
title: דברים - פֶּרֶק 29
description: 
published: true
date: 2023-11-8T20:31:8Z
tags: bible, bible—deuteronomy
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Deuteronomy/28">
          <span class="mdi mdi-arrow-left-drop-circle"></span><span class="pl-2">דברים - פֶּרֶק 28</span>
        </a>
        </td>
        <td>
        <a href="/he/Bible/Deuteronomy/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Deuteronomy/30">
          <span class="pr-2">דברים - פֶּרֶק 30</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ויקרא משׁה אל־כל־ישׂראל ויאמר אלהם אתם ראיתם את כל־אשׁר עשׂה יהוה לעיניכם בארץ מצרים לפרעה ולכל־עבדיו ולכל־ארצו׃ </p>
<p id="v2"><sup><small>2</small></sup>  המסות הגדלת אשׁר ראו עיניך האתת והמפתים הגדלים ההם׃ </p>
<p id="v3"><sup><small>3</small></sup>  ולא־נתן יהוה לכם לב לדעת ועינים לראות ואזנים לשׁמע עד היום הזה׃ </p>
<p id="v4"><sup><small>4</small></sup>  ואולך אתכם ארבעים שׁנה במדבר לא־בלו שׂלמתיכם מעליכם ונעלך לא־בלתה מעל רגלך׃ </p>
<p id="v5"><sup><small>5</small></sup>  לחם לא אכלתם ויין ושׁכר לא שׁתיתם למען תדעו כי אני יהוה אלהיכם׃ </p>
<p id="v6"><sup><small>6</small></sup>  ותבאו אל־המקום הזה ויצא סיחן מלך־חשׁבון ועוג מלך־הבשׁן לקראתנו למלחמה ונכם׃ </p>
<p id="v7"><sup><small>7</small></sup>  ונקח את־ארצם ונתנה לנחלה לראובני ולגדי ולחצי שׁבט המנשׁי׃ </p>
<p id="v8"><sup><small>8</small></sup>  ושׁמרתם את־דברי הברית הזאת ועשׂיתם אתם למען תשׂכילו את כל־אשׁר תעשׂון׃ </p>
<p id="v9"><sup><small>9</small></sup>  אתם נצבים היום כלכם לפני יהוה אלהיכם ראשׁיכם שׁבטיכם זקניכם ושׁטריכם כל אישׁ ישׂראל׃ </p>
<p id="v10"><sup><small>10</small></sup>  טפכם נשׁיכם וגרך אשׁר בקרב מחניך מחטב עציך עד שׁאב מימיך׃ </p>
<p id="v11"><sup><small>11</small></sup>  לעברך בברית יהוה אלהיך ובאלתו אשׁר יהוה אלהיך כרת עמך היום׃ </p>
<p id="v12"><sup><small>12</small></sup>  למען הקים־אתך היום לו לעם והוא יהיה־לך לאלהים כאשׁר דבר־לך וכאשׁר נשׁבע לאבתיך לאברהם ליצחק וליעקב׃ <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  ולא אתכם לבדכם אנכי כרת את־הברית הזאת ואת־האלה הזאת׃ </p>
<p id="v14"><sup><small>14</small></sup>  כי את־אשׁר ישׁנו פה עמנו עמד היום לפני יהוה אלהינו ואת אשׁר איננו פה עמנו היום׃ </p>
<p id="v15"><sup><small>15</small></sup>  כי־אתם ידעתם את אשׁר־ישׁבנו בארץ מצרים ואת אשׁר־עברנו בקרב הגוים אשׁר עברתם׃ </p>
<p id="v16"><sup><small>16</small></sup>  ותראו את־שׁקוציהם ואת גלליהם עץ ואבן כסף וזהב אשׁר עמהם׃ </p>
<p id="v17"><sup><small>17</small></sup>  פן־ישׁ בכם אישׁ או־אשׁה או משׁפחה או־שׁבט אשׁר לבבו פנה היום מעם יהוה אלהינו ללכת לעבד את־אלהי הגוים ההם פן־ישׁ בכם שׁרשׁ פרה ראשׁ ולענה׃ </p>
<p id="v18"><sup><small>18</small></sup>  והיה בשׁמעו את־דברי האלה הזאת והתברך בלבבו לאמר שׁלום יהיה־לי כי בשׁררות לבי אלך למען ספות הרוה את־הצמאה׃ </p>
<p id="v19"><sup><small>19</small></sup>  לא־יאבה יהוה סלח לו כי אז יעשׁן אף־יהוה וקנאתו באישׁ ההוא ורבצה בו כל־האלה הכתובה בספר הזה ומחה יהוה את־שׁמו מתחת השׁמים׃ </p>
<p id="v20"><sup><small>20</small></sup>  והבדילו יהוה לרעה מכל שׁבטי ישׂראל ככל אלות הברית הכתובה בספר התורה הזה׃ </p>
<p id="v21"><sup><small>21</small></sup>  ואמר הדור האחרון בניכם אשׁר יקומו מאחריכם והנכרי אשׁר יבא מארץ רחוקה וראו את־מכות הארץ ההוא ואת־תחלאיה אשׁר־חלה יהוה בה׃ </p>
<p id="v22"><sup><small>22</small></sup>  גפרית ומלח שׂרפה כל־ארצה לא תזרע ולא תצמח ולא־יעלה בה כל־עשׂב כמהפכת סדם ועמרה אדמה וצביים אשׁר הפך יהוה באפו ובחמתו׃ </p>
<p id="v23"><sup><small>23</small></sup>  ואמרו כל־הגוים על־מה עשׂה יהוה ככה לארץ הזאת מה חרי האף הגדול הזה׃ </p>
<p id="v24"><sup><small>24</small></sup>  ואמרו על אשׁר עזבו את־ברית יהוה אלהי אבתם אשׁר כרת עמם בהוציאו אתם מארץ מצרים׃ </p>
<p id="v25"><sup><small>25</small></sup>  וילכו ויעבדו אלהים אחרים וישׁתחוו להם אלהים אשׁר לא־ידעום ולא חלק להם׃ </p>
<p id="v26"><sup><small>26</small></sup>  ויחר־אף יהוה בארץ ההוא להביא עליה את־כל־הקללה הכתובה בספר הזה׃ </p>
<p id="v27"><sup><small>27</small></sup>  ויתשׁם יהוה מעל אדמתם באף ובחמה ובקצף גדול וישׁלכם אל־ארץ אחרת כיום הזה׃ </p>
<p id="v28"><sup><small>28</small></sup>  הנסתרת ליהוה אלהינו והנגלת לנו ולבנינו עד־עולם לעשׂות את־כל־דברי התורה הזאת׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Deuteronomy/28">
          <span class="mdi mdi-arrow-left-drop-circle"></span><span class="pl-2">דברים - פֶּרֶק 28</span>
        </a>
        </td>
        <td>
        <a href="/he/Bible/Deuteronomy/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Deuteronomy/30">
          <span class="pr-2">דברים - פֶּרֶק 30</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 29:12-15 <i>נדרים ושבועות קדושים</i>: <a href="/he/The_Urantia_Book/87#p6_9">או 87:6.9</a>. </li>
</ol>
</div>
