<!--
title: דברים - פֶּרֶק 14
description: 
published: true
date: 2022-10-6T10:37:18Z
tags: bible, bible—deuteronomy
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Deuteronomy/13">דברים - פֶּרֶק 13</a></td>
        <td><a href="/he/Bible/Deuteronomy/Index">אינדקס</a></td>
        <td><a href="/he/Bible/Deuteronomy/15">דברים - פֶּרֶק 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בנים אתם ליהוה אלהיכם לא תתגדדו ולא־תשׂימו קרחה בין עיניכם למת׃ </p>
<p id="v2"><sup><small>2</small></sup>  כי עם קדושׁ אתה ליהוה אלהיך ובך בחר יהוה להיות לו לעם סגלה מכל העמים אשׁר על־פני האדמה׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  לא תאכל כל־תועבה׃ </p>
<p id="v4"><sup><small>4</small></sup>  זאת הבהמה אשׁר תאכלו שׁור שׂה כשׂבים ושׂה עזים׃ </p>
<p id="v5"><sup><small>5</small></sup>  איל וצבי ויחמור ואקו ודישׁן ותאו וזמר׃ </p>
<p id="v6"><sup><small>6</small></sup>  וכל־בהמה מפרסת פרסה ושׁסעת שׁסע שׁתי פרסות מעלת גרה בבהמה אתה תאכלו׃ </p>
<p id="v7"><sup><small>7</small></sup>  אך את־זה לא תאכלו ממעלי הגרה וממפריסי הפרסה השׁסועה את־הגמל ואת־הארנבת ואת־השׁפן כי־מעלה גרה המה ופרסה לא הפריסו טמאים הם לכם׃ </p>
<p id="v8"><sup><small>8</small></sup>  ואת־החזיר כי־מפריס פרסה הוא ולא גרה טמא הוא לכם מבשׂרם לא תאכלו ובנבלתם לא תגעו׃ </p>
<p id="v9"><sup><small>9</small></sup>  את־זה תאכלו מכל אשׁר במים כל אשׁר־לו סנפיר וקשׂקשׂת תאכלו׃ </p>
<p id="v10"><sup><small>10</small></sup>  וכל אשׁר אין־לו סנפיר וקשׂקשׂת לא תאכלו טמא הוא לכם׃ </p>
<p id="v11"><sup><small>11</small></sup>  כל־צפור טהרה תאכלו׃ </p>
<p id="v12"><sup><small>12</small></sup>  וזה אשׁר לא־תאכלו מהם הנשׁר והפרס והעזניה׃ </p>
<p id="v13"><sup><small>13</small></sup>  והראה ואת־האיה והדיה למינה׃ </p>
<p id="v14"><sup><small>14</small></sup>  ואת כל־ערב למינו׃ </p>
<p id="v15"><sup><small>15</small></sup>  ואת בת היענה ואת־התחמס ואת־השׁחף ואת־הנץ למינהו׃ </p>
<p id="v16"><sup><small>16</small></sup>  את־הכוס ואת־הינשׁוף והתנשׁמת׃ </p>
<p id="v17"><sup><small>17</small></sup>  והקאת ואת־הרחמה ואת־השׁלך׃ </p>
<p id="v18"><sup><small>18</small></sup>  והחסידה והאנפה למינה והדוכיפת והעטלף׃ </p>
<p id="v19"><sup><small>19</small></sup>  וכל שׁרץ העוף טמא הוא לכם לא יאכלו׃ </p>
<p id="v20"><sup><small>20</small></sup>  כל־עוף טהור תאכלו׃ </p>
<p id="v21"><sup><small>21</small></sup>  לא תאכלו כל־נבלה לגר אשׁר־בשׁעריך תתננה ואכלה או מכר לנכרי כי עם קדושׁ אתה ליהוה אלהיך לא־תבשׁל גדי בחלב אמו׃ <sup id="cite2"><a href="#fn2">[2]</a></sup></p>
<p id="v22"><sup><small>22</small></sup>  עשׂר תעשׂר את כל־תבואת זרעך היצא השׂדה שׁנה שׁנה׃ </p>
<p id="v23"><sup><small>23</small></sup>  ואכלת לפני יהוה אלהיך במקום אשׁר־יבחר לשׁכן שׁמו שׁם מעשׂר דגנך תירשׁך ויצהרך ובכרת בקרך וצאנך למען תלמד ליראה את־יהוה אלהיך כל־הימים׃ </p>
<p id="v24"><sup><small>24</small></sup>  וכי־ירבה ממך הדרך כי לא תוכל שׂאתו כי־ירחק ממך המקום אשׁר יבחר יהוה אלהיך לשׂום שׁמו שׁם כי יברכך יהוה אלהיך׃ </p>
<p id="v25"><sup><small>25</small></sup>  ונתתה בכסף וצרת הכסף בידך והלכת אל־המקום אשׁר יבחר יהוה אלהיך בו׃ </p>
<p id="v26"><sup><small>26</small></sup>  ונתתה הכסף בכל אשׁר־תאוה נפשׁך בבקר ובצאן וביין ובשׁכר ובכל אשׁר תשׁאלך נפשׁך ואכלת שׁם לפני יהוה אלהיך ושׂמחת אתה וביתך׃ </p>
<p id="v27"><sup><small>27</small></sup>  והלוי אשׁר־בשׁעריך לא תעזבנו כי אין לו חלק ונחלה עמך׃ </p>
<p id="v28"><sup><small>28</small></sup>  מקצה שׁלשׁ שׁנים תוציא את־כל־מעשׂר תבואתך בשׁנה ההוא והנחת בשׁעריך׃ </p>
<p id="v29"><sup><small>29</small></sup>  ובא הלוי כי אין־לו חלק ונחלה עמך והגר והיתום והאלמנה אשׁר בשׁעריך ואכלו ושׂבעו למען יברכך יהוה אלהיך בכל־מעשׂה ידך אשׁר תעשׂה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Deuteronomy/13">דברים - פֶּרֶק 13</a></td>
        <td><a href="/he/Bible/Deuteronomy/Index">אינדקס</a></td>
        <td><a href="/he/Bible/Deuteronomy/15">דברים - פֶּרֶק 15</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 14:2 <i>אנשים נבחרים</i>: <a href="/he/The_Urantia_Book/93#p5_1">או 93:5.1</a>.  <i>עם אלוהים נבחר</i>: <a href="/he/The_Urantia_Book/96#p5_6">או 96:5.6</a>.  <i>אנשים נבחרים</i>: <a href="/he/The_Urantia_Book/97#p10_1">או 97:10.1</a>.  <i>אנשים נבחרים</i>: <a href="/he/The_Urantia_Book/121#p2_8">או 121:2.8</a>.  <i>אנשים נבחרים</i>: <a href="/he/The_Urantia_Book/96#p2_3">או 96:2.3</a>.  <i>אנשים נבחרים</i>: <a href="/he/The_Urantia_Book/97#p4_2">או 97:4.2</a>. </li>
  <li id="fn2"><a href="#cite2">↑</a> 14:21 <i>אל תראה את הילד בחלב האם</i>: <a href="/he/The_Urantia_Book/142#p3_20">או 142:3.20</a>. </li>
</ol>
</div>
