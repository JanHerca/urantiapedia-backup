<!--
title: דברים - פֶּרֶק 24
description: 
published: true
date: 2023-11-8T20:31:8Z
tags: bible, bible—deuteronomy
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Deuteronomy/23">
          <span class="mdi mdi-arrow-left-drop-circle"></span><span class="pl-2">דברים - פֶּרֶק 23</span>
        </a>
        </td>
        <td>
        <a href="/he/Bible/Deuteronomy/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Deuteronomy/25">
          <span class="pr-2">דברים - פֶּרֶק 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  כי־יקח אישׁ אשׁה ובעלה והיה אם־לא תמצא־חן בעיניו כי־מצא בה ערות דבר וכתב לה ספר כריתת ונתן בידה ושׁלחה מביתו׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ויצאה מביתו והלכה והיתה לאישׁ־אחר׃ </p>
<p id="v3"><sup><small>3</small></sup>  ושׂנאה האישׁ האחרון וכתב לה ספר כריתת ונתן בידה ושׁלחה מביתו או כי ימות האישׁ האחרון אשׁר־לקחה לו לאשׁה׃ </p>
<p id="v4"><sup><small>4</small></sup>  לא־יוכל בעלה הראשׁון אשׁר־שׁלחה לשׁוב לקחתה להיות לו לאשׁה אחרי אשׁר הטמאה כי־תועבה הוא לפני יהוה ולא תחטיא את־הארץ אשׁר יהוה אלהיך נתן לך נחלה׃ </p>
<p id="v5"><sup><small>5</small></sup>  כי־יקח אישׁ אשׁה חדשׁה לא יצא בצבא ולא־יעבר עליו לכל־דבר נקי יהיה לביתו שׁנה אחת ושׂמח את־אשׁתו אשׁר־לקח׃ </p>
<p id="v6"><sup><small>6</small></sup>  לא־יחבל רחים ורכב כי־נפשׁ הוא חבל׃ </p>
<p id="v7"><sup><small>7</small></sup>  כי־ימצא אישׁ גנב נפשׁ מאחיו מבני ישׂראל והתעמר־בו ומכרו ומת הגנב ההוא ובערת הרע מקרבך׃ </p>
<p id="v8"><sup><small>8</small></sup>  השׁמר בנגע־הצרעת לשׁמר מאד ולעשׂות ככל אשׁר־יורו אתכם הכהנים הלוים כאשׁר צויתם תשׁמרו לעשׂות׃ </p>
<p id="v9"><sup><small>9</small></sup>  זכור את אשׁר־עשׂה יהוה אלהיך למרים בדרך בצאתכם ממצרים׃ </p>
<p id="v10"><sup><small>10</small></sup>  כי־תשׁה ברעך משׁאת מאומה לא־תבא אל־ביתו לעבט עבטו׃ </p>
<p id="v11"><sup><small>11</small></sup>  בחוץ תעמד והאישׁ אשׁר אתה נשׁה בו יוציא אליך את־העבוט החוצה׃ </p>
<p id="v12"><sup><small>12</small></sup>  ואם־אישׁ עני הוא לא תשׁכב בעבטו׃ </p>
<p id="v13"><sup><small>13</small></sup>  השׁב תשׁיב לו את־העבוט כבוא השׁמשׁ ושׁכב בשׂלמתו וברכך ולך תהיה צדקה לפני יהוה אלהיך׃ </p>
<p id="v14"><sup><small>14</small></sup>  לא־תעשׁק שׂכיר עני ואביון מאחיך או מגרך אשׁר בארצך בשׁעריך׃ </p>
<p id="v15"><sup><small>15</small></sup>  ביומו תתן שׂכרו ולא־תבוא עליו השׁמשׁ כי עני הוא ואליו הוא נשׂא את־נפשׁו ולא־יקרא עליך אל־יהוה והיה בך חטא׃ </p>
<p id="v16"><sup><small>16</small></sup>  לא־יומתו אבות על־בנים ובנים לא־יומתו על־אבות אישׁ בחטאו יומתו׃ </p>
<p id="v17"><sup><small>17</small></sup>  לא תטה משׁפט גר יתום ולא תחבל בגד אלמנה׃ </p>
<p id="v18"><sup><small>18</small></sup>  וזכרת כי עבד היית במצרים ויפדך יהוה אלהיך משׁם על־כן אנכי מצוך לעשׂות את־הדבר הזה׃ </p>
<p id="v19"><sup><small>19</small></sup>  כי תקצר קצירך בשׂדך ושׁכחת עמר בשׂדה לא תשׁוב לקחתו לגר ליתום ולאלמנה יהיה למען יברכך יהוה אלהיך בכל מעשׂה ידיך׃ </p>
<p id="v20"><sup><small>20</small></sup>  כי תחבט זיתך לא תפאר אחריך לגר ליתום ולאלמנה יהיה׃ </p>
<p id="v21"><sup><small>21</small></sup>  כי תבצר כרמך לא תעולל אחריך לגר ליתום ולאלמנה יהיה׃ </p>
<p id="v22"><sup><small>22</small></sup>  וזכרת כי־עבד היית בארץ מצרים על־כן אנכי מצוך לעשׂות את־הדבר הזה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Deuteronomy/23">
          <span class="mdi mdi-arrow-left-drop-circle"></span><span class="pl-2">דברים - פֶּרֶק 23</span>
        </a>
        </td>
        <td>
        <a href="/he/Bible/Deuteronomy/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Deuteronomy/25">
          <span class="pr-2">דברים - פֶּרֶק 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 24:1 <i>לְהִתְגַרֵשׁ</i>: <a href="/he/The_Urantia_Book/83#p5_1">או 83:5.1</a>. </li>
</ol>
</div>
