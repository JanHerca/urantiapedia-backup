<!--
title: דברים - פֶּרֶק 33
description: 
published: true
date: 2022-10-6T10:37:18Z
tags: bible, bible—deuteronomy
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Deuteronomy/32">דברים - פֶּרֶק 32</a></td>
        <td><a href="/he/Bible/Deuteronomy/Index">אינדקס</a></td>
        <td><a href="/he/Bible/Deuteronomy/34">דברים - פֶּרֶק 34</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וזאת הברכה אשׁר ברך משׁה אישׁ האלהים את־בני ישׂראל לפני מותו׃ </p>
<p id="v2"><sup><small>2</small></sup>  ויאמר יהוה מסיני בא וזרח משׂעיר למו הופיע מהר פארן ואתה מרבבת קדשׁ מימינו אשׁדת למו׃ </p>
<p id="v3"><sup><small>3</small></sup>  אף חבב עמים כל־קדשׁיו בידך והם תכו לרגלך ישׂא מדברתיך׃ </p>
<p id="v4"><sup><small>4</small></sup>  תורה צוה־לנו משׁה מורשׁה קהלת יעקב׃ </p>
<p id="v5"><sup><small>5</small></sup>  ויהי בישׁרון מלך בהתאסף ראשׁי עם יחד שׁבטי ישׂראל׃ </p>
<p id="v6"><sup><small>6</small></sup>  יחי ראובן ואל־ימת ויהי מתיו מספר׃ </p>
<p id="v7"><sup><small>7</small></sup>  וזאת ליהודה ויאמר שׁמע יהוה קול יהודה ואל־עמו תביאנו ידיו רב לו ועזר מצריו תהיה׃ </p>
<p id="v8"><sup><small>8</small></sup>  וללוי אמר תמיך ואוריך לאישׁ חסידך אשׁר נסיתו במסה תריבהו על־מי מריבה׃ </p>
<p id="v9"><sup><small>9</small></sup>  האמר לאביו ולאמו לא ראיתיו ואת־אחיו לא הכיר ואת־בנו לא ידע כי שׁמרו אמרתך ובריתך ינצרו׃ </p>
<p id="v10"><sup><small>10</small></sup>  יורו משׁפטיך ליעקב ותורתך לישׂראל ישׂימו קטורה באפך וכליל על־מזבחך׃ </p>
<p id="v11"><sup><small>11</small></sup>  ברך יהוה חילו ופעל ידיו תרצה מחץ מתנים קמיו ומשׂנאיו מן־יקומון׃ </p>
<p id="v12"><sup><small>12</small></sup>  לבנימן אמר ידיד יהוה ישׁכן לבטח עליו חפף עליו כל־היום ובין כתפיו שׁכן׃ </p>
<p id="v13"><sup><small>13</small></sup>  וליוסף אמר מברכת יהוה ארצו ממגד שׁמים מטל ומתהום רבצת תחת׃ </p>
<p id="v14"><sup><small>14</small></sup>  וממגד תבואת שׁמשׁ וממגד גרשׁ ירחים׃ </p>
<p id="v15"><sup><small>15</small></sup>  ומראשׁ הררי־קדם וממגד גבעות עולם׃ </p>
<p id="v16"><sup><small>16</small></sup>  וממגד ארץ ומלאה ורצון שׁכני סנה תבואתה לראשׁ יוסף ולקדקד נזיר אחיו׃ </p>
<p id="v17"><sup><small>17</small></sup>  בכור שׁורו הדר לו וקרני ראם קרניו בהם עמים ינגח יחדו אפסי־ארץ והם רבבות אפרים והם אלפי מנשׁה׃ </p>
<p id="v18"><sup><small>18</small></sup>  ולזבולן אמר שׂמח זבולן בצאתך וישׂשכר באהליך׃ </p>
<p id="v19"><sup><small>19</small></sup>  עמים הר־יקראו שׁם יזבחו זבחי־צדק כי שׁפע ימים יינקו ושׂפני טמוני חול׃ </p>
<p id="v20"><sup><small>20</small></sup>  ולגד אמר ברוך מרחיב גד כלביא שׁכן וטרף זרוע אף־קדקד׃ </p>
<p id="v21"><sup><small>21</small></sup>  וירא ראשׁית לו כי־שׁם חלקת מחקק ספון ויתא ראשׁי עם צדקת יהוה עשׂה ומשׁפטיו עם־ישׂראל׃ <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  ולדן אמר דן גור אריה יזנק מן־הבשׁן׃ </p>
<p id="v23"><sup><small>23</small></sup>  ולנפתלי אמר נפתלי שׂבע רצון ומלא ברכת יהוה ים ודרום ירשׁה׃ </p>
<p id="v24"><sup><small>24</small></sup>  ולאשׁר אמר ברוך מבנים אשׁר יהי רצוי אחיו וטבל בשׁמן רגלו׃ </p>
<p id="v25"><sup><small>25</small></sup>  ברזל ונחשׁת מנעלך וכימיך דבאך׃ </p>
<p id="v26"><sup><small>26</small></sup>  אין כאל ישׁרון רכב שׁמים בעזרך ובגאותו שׁחקים׃ </p>
<p id="v27"><sup><small>27</small></sup>  מענה אלהי קדם ומתחת זרעת עולם ויגרשׁ מפניך אויב ויאמר השׁמד׃ <sup id="cite2"><a href="#fn2">[2]</a></sup></p>
<p id="v28"><sup><small>28</small></sup>  וישׁכן ישׂראל בטח בדד עין יעקב אל־ארץ דגן ותירושׁ אף־שׁמיו יערפו טל׃ </p>
<p id="v29"><sup><small>29</small></sup>  אשׁריך ישׂראל מי כמוך עם נושׁע ביהוה מגן עזרך ואשׁר־חרב גאותך ויכחשׁו איביך לך ואתה על־במותימו תדרך׃ <sup id="cite3"><a href="#fn3">[3]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Deuteronomy/32">דברים - פֶּרֶק 32</a></td>
        <td><a href="/he/Bible/Deuteronomy/Index">אינדקס</a></td>
        <td><a href="/he/Bible/Deuteronomy/34">דברים - פֶּרֶק 34</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 33:21 <i>אלוהי הצדק</i>: <a href="/he/The_Urantia_Book/96#p6_3">או 96:6.3</a>. </li>
  <li id="fn2"><a href="#cite2">↑</a> 33:27 <i>מתחת, זרועות נצח</i>: <a href="/he/The_Urantia_Book/131#p2_10">או 131:2.10</a>.  <i>נצח אלוהים מקלטנו</i>: <a href="/he/The_Urantia_Book/4#p1_4">או 4:1.4</a>.  <i>אלוהים נצחי</i>: <a href="/he/The_Urantia_Book/0#p3_2">או 0:3.2</a>.  <i>אלוהים נצחי הוא המפלט שלי</i>: <a href="/he/The_Urantia_Book/96#p4_6">או 96:4.6</a>.  <i>חלק 2: אלוהים הוא המפלט שלנו</i>: <a href="/he/The_Urantia_Book/2#p6_3">או 2:6.3</a>.  <i>חלק 2: אלוהים הוא המפלט שלי</i>: <a href="/he/The_Urantia_Book/148#p5_5">או 148:5.5</a>. </li>
  <li id="fn3"><a href="#cite3">↑</a> 33:29 <i>מקומות גבוהים</i>: <a href="/he/The_Urantia_Book/85#p1_5">או 85:1.5</a>. </li>
</ol>
</div>
