<!--
title: דברים - פֶּרֶק 25
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Deuteronomy/24">דברים - פֶּרֶק 24</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Deuteronomy/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Deuteronomy/26">דברים - פֶּרֶק 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  כי־יהיה ריב בין אנשׁים ונגשׁו אל־המשׁפט ושׁפטום והצדיקו את־הצדיק והרשׁיעו את־הרשׁע׃ </p>
<p id="v2"><sup><small>2</small></sup>  והיה אם־בן הכות הרשׁע והפילו השׁפט והכהו לפניו כדי רשׁעתו במספר׃ </p>
<p id="v3"><sup><small>3</small></sup>  ארבעים יכנו לא יסיף פן־יסיף להכתו על־אלה מכה רבה ונקלה אחיך לעיניך׃ </p>
<p id="v4"><sup><small>4</small></sup>  לא־תחסם שׁור בדישׁו׃ </p>
<p id="v5"><sup><small>5</small></sup>  כי־ישׁבו אחים יחדו ומת אחד מהם ובן אין־לו לא־תהיה אשׁת־המת החוצה לאישׁ זר יבמה יבא עליה ולקחה לו לאשׁה ויבמה׃ <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  והיה הבכור אשׁר תלד יקום על־שׁם אחיו המת ולא־ימחה שׁמו מישׂראל׃ </p>
<p id="v7"><sup><small>7</small></sup>  ואם־לא יחפץ האישׁ לקחת את־יבמתו ועלתה יבמתו השׁערה אל־הזקנים ואמרה מאן יבמי להקים לאחיו שׁם בישׂראל לא אבה יבמי׃ </p>
<p id="v8"><sup><small>8</small></sup>  וקראו־לו זקני־עירו ודברו אליו ועמד ואמר לא חפצתי לקחתה׃ </p>
<p id="v9"><sup><small>9</small></sup>  ונגשׁה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשׂה לאישׁ אשׁר לא־יבנה את־בית אחיו׃ </p>
<p id="v10"><sup><small>10</small></sup>  ונקרא שׁמו בישׂראל בית חלוץ הנעל׃ </p>
<p id="v11"><sup><small>11</small></sup>  כי־ינצו אנשׁים יחדו אישׁ ואחיו וקרבה אשׁת האחד להציל את־אישׁה מיד מכהו ושׁלחה ידה והחזיקה במבשׁיו׃ </p>
<p id="v12"><sup><small>12</small></sup>  וקצתה את־כפה לא תחוס עינך׃ </p>
<p id="v13"><sup><small>13</small></sup>  לא־יהיה לך בכיסך אבן ואבן גדולה וקטנה׃ </p>
<p id="v14"><sup><small>14</small></sup>  לא־יהיה לך בביתך איפה ואיפה גדולה וקטנה׃ </p>
<p id="v15"><sup><small>15</small></sup>  אבן שׁלמה וצדק יהיה־לך איפה שׁלמה וצדק יהיה־לך למען יאריכו ימיך על האדמה אשׁר־יהוה אלהיך נתן לך׃ </p>
<p id="v16"><sup><small>16</small></sup>  כי תועבת יהוה אלהיך כל־עשׂה אלה כל עשׂה עול׃ </p>
<p id="v17"><sup><small>17</small></sup>  זכור את אשׁר־עשׂה לך עמלק בדרך בצאתכם ממצרים׃ </p>
<p id="v18"><sup><small>18</small></sup>  אשׁר קרך בדרך ויזנב בך כל־הנחשׁלים אחריך ואתה עיף ויגע ולא ירא אלהים׃ </p>
<p id="v19"><sup><small>19</small></sup>  והיה בהניח יהוה אלהיך לך מכל־איביך מסביב בארץ אשׁר יהוה־אלהיך נתן לך נחלה לרשׁתה תמחה את־זכר עמלק מתחת השׁמים לא תשׁכח׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 25:5-6 <i>אלמנות עקרות</i>: <a href="/he/The_Urantia_Book/82#p5_5">או 82:5.5</a>.  <i>בעלי מיופה כוח</i>: <a href="/he/The_Urantia_Book/83#p5_4">או 83:5.4</a>.  <i>משנתו של משה על מין</i>: <a href="/he/The_Urantia_Book/174#p3_1">או 174:3.1</a>. </li>
</ol>
</div>
