<!--
title: דברים - פֶּרֶק 22
description: 
published: true
date: 2022-10-6T10:37:18Z
tags: bible, bible—deuteronomy
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Deuteronomy/21">דברים - פֶּרֶק 21</a></td>
        <td><a href="/he/Bible/Deuteronomy/Index">אינדקס</a></td>
        <td><a href="/he/Bible/Deuteronomy/23">דברים - פֶּרֶק 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  לא־תראה את־שׁור אחיך או את־שׂיו נדחים והתעלמת מהם השׁב תשׁיבם לאחיך׃ </p>
<p id="v2"><sup><small>2</small></sup>  ואם־לא קרוב אחיך אליך ולא ידעתו ואספתו אל־תוך ביתך והיה עמך עד דרשׁ אחיך אתו והשׁבתו לו׃ </p>
<p id="v3"><sup><small>3</small></sup>  וכן תעשׂה לחמרו וכן תעשׂה לשׂמלתו וכן תעשׂה לכל־אבדת אחיך אשׁר־תאבד ממנו ומצאתה לא תוכל להתעלם׃ </p>
<p id="v4"><sup><small>4</small></sup>  לא־תראה את־חמור אחיך או שׁורו נפלים בדרך והתעלמת מהם הקם תקים עמו׃ </p>
<p id="v5"><sup><small>5</small></sup>  לא־יהיה כלי־גבר על־אשׁה ולא־ילבשׁ גבר שׂמלת אשׁה כי תועבת יהוה אלהיך כל־עשׂה אלה׃ </p>
<p id="v6"><sup><small>6</small></sup>  כי יקרא קן־צפור לפניך בדרך בכל־עץ או על־הארץ אפרחים או ביצים והאם רבצת על־האפרחים או על־הביצים לא־תקח האם על־הבנים׃ </p>
<p id="v7"><sup><small>7</small></sup>  שׁלח תשׁלח את־האם ואת־הבנים תקח־לך למען ייטב לך והארכת ימים׃ </p>
<p id="v8"><sup><small>8</small></sup>  כי תבנה בית חדשׁ ועשׂית מעקה לגגך ולא־תשׂים דמים בביתך כי־יפל הנפל ממנו׃ </p>
<p id="v9"><sup><small>9</small></sup>  לא־תזרע כרמך כלאים פן־תקדשׁ המלאה הזרע אשׁר תזרע ותבואת הכרם׃ </p>
<p id="v10"><sup><small>10</small></sup>  לא־תחרשׁ בשׁור־ובחמר יחדו׃ </p>
<p id="v11"><sup><small>11</small></sup>  לא תלבשׁ שׁעטנז צמר ופשׁתים יחדו׃ </p>
<p id="v12"><sup><small>12</small></sup>  גדלים תעשׂה־לך על־ארבע כנפות כסותך אשׁר תכסה־בה׃ </p>
<p id="v13"><sup><small>13</small></sup>  כי־יקח אישׁ אשׁה ובא אליה ושׂנאה׃ </p>
<p id="v14"><sup><small>14</small></sup>  ושׂם לה עלילת דברים והוצא עליה שׁם רע ואמר את־האשׁה הזאת לקחתי ואקרב אליה ולא־מצאתי לה בתולים׃ </p>
<p id="v15"><sup><small>15</small></sup>  ולקח אבי הנער ואמה והוציאו את־בתולי הנער אל־זקני העיר השׁערה׃ </p>
<p id="v16"><sup><small>16</small></sup>  ואמר אבי הנער אל־הזקנים את־בתי נתתי לאישׁ הזה לאשׁה וישׂנאה׃ </p>
<p id="v17"><sup><small>17</small></sup>  והנה־הוא שׂם עלילת דברים לאמר לא־מצאתי לבתך בתולים ואלה בתולי בתי ופרשׂו השׂמלה לפני זקני העיר׃ </p>
<p id="v18"><sup><small>18</small></sup>  ולקחו זקני העיר־ההוא את־האישׁ ויסרו אתו׃ </p>
<p id="v19"><sup><small>19</small></sup>  וענשׁו אתו מאה כסף ונתנו לאבי הנערה כי הוציא שׁם רע על בתולת ישׂראל ולו־תהיה לאשׁה לא־יוכל לשׁלחה כל־ימיו׃ </p>
<p id="v20"><sup><small>20</small></sup>  ואם־אמת היה הדבר הזה לא־נמצאו בתולים לנער׃ </p>
<p id="v21"><sup><small>21</small></sup>  והוציאו את־הנער אל־פתח בית־אביה וסקלוה אנשׁי עירה באבנים ומתה כי־עשׂתה נבלה בישׂראל לזנות בית אביה ובערת הרע מקרבך׃ </p>
<p id="v22"><sup><small>22</small></sup>  כי־ימצא אישׁ שׁכב עם־אשׁה בעלת־בעל ומתו גם־שׁניהם האישׁ השׁכב עם־האשׁה והאשׁה ובערת הרע מישׂראל׃ </p>
<p id="v23"><sup><small>23</small></sup>  כי יהיה נער בתולה מארשׂה לאישׁ ומצאה אישׁ בעיר ושׁכב עמה׃ </p>
<p id="v24"><sup><small>24</small></sup>  והוצאתם את־שׁניהם אל־שׁער העיר ההוא וסקלתם אתם באבנים ומתו את־הנער על־דבר אשׁר לא־צעקה בעיר ואת־האישׁ על־דבר אשׁר־ענה את־אשׁת רעהו ובערת הרע מקרבך׃ </p>
<p id="v25"><sup><small>25</small></sup>  ואם־בשׂדה ימצא האישׁ את־הנער המארשׂה והחזיק־בה האישׁ ושׁכב עמה ומת האישׁ אשׁר־שׁכב עמה לבדו׃ </p>
<p id="v26"><sup><small>26</small></sup>  ולנער לא־תעשׂה דבר אין לנער חטא מות כי כאשׁר יקום אישׁ על־רעהו ורצחו נפשׁ כן הדבר הזה׃ </p>
<p id="v27"><sup><small>27</small></sup>  כי בשׂדה מצאה צעקה הנער המארשׂה ואין מושׁיע לה׃ </p>
<p id="v28"><sup><small>28</small></sup>  כי־ימצא אישׁ נער בתולה אשׁר לא־ארשׂה ותפשׂה ושׁכב עמה ונמצאו׃ </p>
<p id="v29"><sup><small>29</small></sup>  ונתן האישׁ השׁכב עמה לאבי הנער חמשׁים כסף ולו־תהיה לאשׁה תחת אשׁר ענה לא־יוכל שׁלחה כל־ימיו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Deuteronomy/21">דברים - פֶּרֶק 21</a></td>
        <td><a href="/he/Bible/Deuteronomy/Index">אינדקס</a></td>
        <td><a href="/he/Bible/Deuteronomy/23">דברים - פֶּרֶק 23</a></td>
      </tr>
    </tbody>
  </table>
</figure>
