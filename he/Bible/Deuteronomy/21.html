<!--
title: דברים - פֶּרֶק 21
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Deuteronomy/20">דברים - פֶּרֶק 20</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Deuteronomy/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Deuteronomy/22">דברים - פֶּרֶק 22</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  כי־ימצא חלל באדמה אשׁר יהוה אלהיך נתן לך לרשׁתה נפל בשׂדה לא נודע מי הכהו׃ </p>
<p id="v2"><sup><small>2</small></sup>  ויצאו זקניך ושׁפטיך ומדדו אל־הערים אשׁר סביבת החלל׃ </p>
<p id="v3"><sup><small>3</small></sup>  והיה העיר הקרבה אל־החלל ולקחו זקני העיר ההוא עגלת בקר אשׁר לא־עבד בה אשׁר לא־משׁכה בעל׃ </p>
<p id="v4"><sup><small>4</small></sup>  והורדו זקני העיר ההוא את־העגלה אל־נחל איתן אשׁר לא־יעבד בו ולא יזרע וערפו־שׁם את־העגלה בנחל׃ </p>
<p id="v5"><sup><small>5</small></sup>  ונגשׁו הכהנים בני לוי כי בם בחר יהוה אלהיך לשׁרתו ולברך בשׁם יהוה ועל־פיהם יהיה כל־ריב וכל־נגע׃ </p>
<p id="v6"><sup><small>6</small></sup>  וכל זקני העיר ההוא הקרבים אל־החלל ירחצו את־ידיהם על־העגלה הערופה בנחל׃ </p>
<p id="v7"><sup><small>7</small></sup>  וענו ואמרו ידינו לא שׁפכה את־הדם הזה ועינינו לא ראו׃ </p>
<p id="v8"><sup><small>8</small></sup>  כפר לעמך ישׂראל אשׁר־פדית יהוה ואל־תתן דם נקי בקרב עמך ישׂראל ונכפר להם הדם׃ </p>
<p id="v9"><sup><small>9</small></sup>  ואתה תבער הדם הנקי מקרבך כי־תעשׂה הישׁר בעיני יהוה׃ </p>
<p id="v10"><sup><small>10</small></sup>  כי־תצא למלחמה על־איביך ונתנו יהוה אלהיך בידך ושׁבית שׁביו׃ <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  וראית בשׁביה אשׁת יפת־תאר וחשׁקת בה ולקחת לך לאשׁה׃ </p>
<p id="v12"><sup><small>12</small></sup>  והבאתה אל־תוך ביתך וגלחה את־ראשׁה ועשׂתה את־צפרניה׃ </p>
<p id="v13"><sup><small>13</small></sup>  והסירה את־שׂמלת שׁביה מעליה וישׁבה בביתך ובכתה את־אביה ואת־אמה ירח ימים ואחר כן תבוא אליה ובעלתה והיתה לך לאשׁה׃ </p>
<p id="v14"><sup><small>14</small></sup>  והיה אם־לא חפצת בה ושׁלחתה לנפשׁה ומכר לא־תמכרנה בכסף לא־תתעמר בה תחת אשׁר עניתה׃ </p>
<p id="v15"><sup><small>15</small></sup>  כי־תהיין לאישׁ שׁתי נשׁים האחת אהובה והאחת שׂנואה וילדו־לו בנים האהובה והשׂנואה והיה הבן הבכר לשׂניאה׃ </p>
<p id="v16"><sup><small>16</small></sup>  והיה ביום הנחילו את־בניו את אשׁר־יהיה לו לא יוכל לבכר את־בן־האהובה על־פני בן־השׂנואה הבכר׃ </p>
<p id="v17"><sup><small>17</small></sup>  כי את־הבכר בן־השׂנואה יכיר לתת לו פי שׁנים בכל אשׁר־ימצא לו כי־הוא ראשׁית אנו לו משׁפט הבכרה׃ </p>
<p id="v18"><sup><small>18</small></sup>  כי־יהיה לאישׁ בן סורר ומורה איננו שׁמע בקול אביו ובקול אמו ויסרו אתו ולא ישׁמע אליהם׃ </p>
<p id="v19"><sup><small>19</small></sup>  ותפשׂו בו אביו ואמו והוציאו אתו אל־זקני עירו ואל־שׁער מקמו׃ </p>
<p id="v20"><sup><small>20</small></sup>  ואמרו אל־זקני עירו בננו זה סורר ומרה איננו שׁמע בקלנו זולל וסבא׃ </p>
<p id="v21"><sup><small>21</small></sup>  ורגמהו כל־אנשׁי עירו באבנים ומת ובערת הרע מקרבך וכל־ישׂראל ישׁמעו ויראו׃ </p>
<p id="v22"><sup><small>22</small></sup>  וכי־יהיה באישׁ חטא משׁפט־מות והומת ותלית אתו על־עץ׃ </p>
<p id="v23"><sup><small>23</small></sup>  לא־תלין נבלתו על־העץ כי־קבור תקברנו ביום ההוא כי־קללת אלהים תלוי ולא תטמא את־אדמתך אשׁר יהוה אלהיך נתן לך נחלה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 21:10-14 <i>כללים לנשים שנתפסו</i>: <a href="/he/The_Urantia_Book/69#p8_4">או 69:8.4</a>. </li>
</ol>
</div>
