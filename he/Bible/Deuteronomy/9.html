<!--
title: דברים - פֶּרֶק 9
description: 
published: true
date: 2022-10-6T10:37:18Z
tags: bible, bible—deuteronomy
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Deuteronomy/8">דברים - פֶּרֶק 8</a></td>
        <td><a href="/he/Bible/Deuteronomy/Index">אינדקס</a></td>
        <td><a href="/he/Bible/Deuteronomy/10">דברים - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  שׁמע ישׂראל אתה עבר היום את־הירדן לבא לרשׁת גוים גדלים ועצמים ממך ערים גדלת ובצרת בשׁמים׃ </p>
<p id="v2"><sup><small>2</small></sup>  עם־גדול ורם בני ענקים אשׁר אתה ידעת ואתה שׁמעת מי יתיצב לפני בני ענק׃ </p>
<p id="v3"><sup><small>3</small></sup>  וידעת היום כי יהוה אלהיך הוא־העבר לפניך אשׁ אכלה הוא ישׁמידם והוא יכניעם לפניך והורשׁתם והאבדתם מהר כאשׁר דבר יהוה לך׃ </p>
<p id="v4"><sup><small>4</small></sup>  אל־תאמר בלבבך בהדף יהוה אלהיך אתם מלפניך לאמר בצדקתי הביאני יהוה לרשׁת את־הארץ הזאת וברשׁעת הגוים האלה יהוה מורישׁם מפניך׃ </p>
<p id="v5"><sup><small>5</small></sup>  לא בצדקתך ובישׁר לבבך אתה בא לרשׁת את־ארצם כי ברשׁעת הגוים האלה יהוה אלהיך מורישׁם מפניך ולמען הקים את־הדבר אשׁר נשׁבע יהוה לאבתיך לאברהם ליצחק וליעקב׃ </p>
<p id="v6"><sup><small>6</small></sup>  וידעת כי לא בצדקתך יהוה אלהיך נתן לך את־הארץ הטובה הזאת לרשׁתה כי עם־קשׁה־ערף אתה׃ </p>
<p id="v7"><sup><small>7</small></sup>  זכר אל־תשׁכח את אשׁר־הקצפת את־יהוה אלהיך במדבר למן־היום אשׁר־יצאת מארץ מצרים עד־באכם עד־המקום הזה ממרים הייתם עם־יהוה׃ <sup id="cite1"><a href="#fn1">[1]</a></sup></p>
<p id="v8"><sup><small>8</small></sup>  ובחרב הקצפתם את־יהוה ויתאנף יהוה בכם להשׁמיד אתכם׃ </p>
<p id="v9"><sup><small>9</small></sup>  בעלתי ההרה לקחת לוחת האבנים לוחת הברית אשׁר־כרת יהוה עמכם ואשׁב בהר ארבעים יום וארבעים לילה לחם לא אכלתי ומים לא שׁתיתי׃ </p>
<p id="v10"><sup><small>10</small></sup>  ויתן יהוה אלי את־שׁני לוחת האבנים כתבים באצבע אלהים ועליהם ככל־הדברים אשׁר דבר יהוה עמכם בהר מתוך האשׁ ביום הקהל׃ </p>
<p id="v11"><sup><small>11</small></sup>  ויהי מקץ ארבעים יום וארבעים לילה נתן יהוה אלי את־שׁני לחת האבנים לחות הברית׃ </p>
<p id="v12"><sup><small>12</small></sup>  ויאמר יהוה אלי קום רד מהר מזה כי שׁחת עמך אשׁר הוצאת ממצרים סרו מהר מן־הדרך אשׁר צויתם עשׂו להם מסכה׃ </p>
<p id="v13"><sup><small>13</small></sup>  ויאמר יהוה אלי לאמר ראיתי את־העם הזה והנה עם־קשׁה־ערף הוא׃ </p>
<p id="v14"><sup><small>14</small></sup>  הרף ממני ואשׁמידם ואמחה את־שׁמם מתחת השׁמים ואעשׂה אותך לגוי־עצום ורב ממנו׃ </p>
<p id="v15"><sup><small>15</small></sup>  ואפן וארד מן־ההר וההר בער באשׁ ושׁני לוחת הברית על שׁתי ידי׃ </p>
<p id="v16"><sup><small>16</small></sup>  וארא והנה חטאתם ליהוה אלהיכם עשׂיתם לכם עגל מסכה סרתם מהר מן־הדרך אשׁר־צוה יהוה אתכם׃ <sup id="cite2"><a href="#fn2">[2]</a></sup></p>
<p id="v17"><sup><small>17</small></sup>  ואתפשׂ בשׁני הלחת ואשׁלכם מעל שׁתי ידי ואשׁברם לעיניכם׃ </p>
<p id="v18"><sup><small>18</small></sup>  ואתנפל לפני יהוה כראשׁנה ארבעים יום וארבעים לילה לחם לא אכלתי ומים לא שׁתיתי על כל־חטאתכם אשׁר חטאתם לעשׂות הרע בעיני יהוה להכעיסו׃ </p>
<p id="v19"><sup><small>19</small></sup>  כי יגרתי מפני האף והחמה אשׁר קצף יהוה עליכם להשׁמיד אתכם וישׁמע יהוה אלי גם בפעם ההוא׃ </p>
<p id="v20"><sup><small>20</small></sup>  ובאהרן התאנף יהוה מאד להשׁמידו ואתפלל גם־בעד אהרן בעת ההוא׃ </p>
<p id="v21"><sup><small>21</small></sup>  ואת־חטאתכם אשׁר־עשׂיתם את־העגל לקחתי ואשׂרף אתו באשׁ ואכת אתו טחון היטב עד אשׁר־דק לעפר ואשׁלך את־עפרו אל־הנחל הירד מן־ההר׃ </p>
<p id="v22"><sup><small>22</small></sup>  ובתבערה ובמסה ובקברת התאוה מקצפים הייתם את־יהוה׃ </p>
<p id="v23"><sup><small>23</small></sup>  ובשׁלח יהוה אתכם מקדשׁ ברנע לאמר עלו ורשׁו את־הארץ אשׁר נתתי לכם ותמרו את־פי יהוה אלהיכם ולא האמנתם לו ולא שׁמעתם בקלו׃ </p>
<p id="v24"><sup><small>24</small></sup>  ממרים הייתם עם־יהוה מיום דעתי אתכם׃ </p>
<p id="v25"><sup><small>25</small></sup>  ואתנפל לפני יהוה את ארבעים היום ואת־ארבעים הלילה אשׁר התנפלתי כי־אמר יהוה להשׁמיד אתכם׃ </p>
<p id="v26"><sup><small>26</small></sup>  ואתפלל אל־יהוה ואמר אדני יהוה אל־תשׁחת עמך ונחלתך אשׁר פדית בגדלך אשׁר־הוצאת ממצרים ביד חזקה׃ </p>
<p id="v27"><sup><small>27</small></sup>  זכר לעבדיך לאברהם ליצחק וליעקב אל־תפן אל־קשׁי העם הזה ואל־רשׁעו ואל־חטאתו׃ </p>
<p id="v28"><sup><small>28</small></sup>  פן־יאמרו הארץ אשׁר הוצאתנו משׁם מבלי יכלת יהוה להביאם אל־הארץ אשׁר־דבר להם ומשׂנאתו אותם הוציאם להמתם במדבר׃ </p>
<p id="v29"><sup><small>29</small></sup>  והם עמך ונחלתך אשׁר הוצאת בכחך הגדל ובזרעך הנטויה׃ <sup id="cite3"><a href="#fn3">[3]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Deuteronomy/8">דברים - פֶּרֶק 8</a></td>
        <td><a href="/he/Bible/Deuteronomy/Index">אינדקס</a></td>
        <td><a href="/he/Bible/Deuteronomy/10">דברים - פֶּרֶק 10</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 9:7-8,22 <i>אל של כעס גדול, כעס עז</i>: <a href="/he/The_Urantia_Book/142#p2_1">או 142:2.1</a>. </li>
  <li id="fn2"><a href="#cite2">↑</a> 9:16-21 <i>אהרון ועגל זהב</i>: <a href="/he/The_Urantia_Book/146#p1_1">או 146:1.1</a>. </li>
  <li id="fn3"><a href="#cite3">↑</a> 9:29 <i>כל יכול</i>: <a href="/he/The_Urantia_Book/142#p3_7">או 142:3.7</a>.  <i>אלוהים הוא כל כוח</i>: <a href="/he/The_Urantia_Book/131#p10_3">או 131:10.3</a>.  <i>הכוח</i>: <a href="/he/The_Urantia_Book/131#p10_6">או 131:10.6</a>.  <i>אלוהי הכוח</i>: <a href="/he/The_Urantia_Book/96#p6_3">או 96:6.3</a>.  <i>כוחו של אלוהים</i>: <a href="/he/The_Urantia_Book/1#p1_4">או 1:1.4</a>. </li>
</ol>
</div>
