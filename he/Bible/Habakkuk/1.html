<!--
title: חבקוק - פֶּרֶק 1
description: 
published: true
date: 2022-10-6T10:37:18Z
tags: bible, bible—habakkuk
editor: ckeditor
dateCreated: 2022-8-20T20:17:7Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/he/Bible/Habakkuk/Index">אינדקס</a></td>
        <td><a href="/he/Bible/Habakkuk/2">חבקוק - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  המשׂא אשׁר חזה חבקוק הנביא׃ </p>
<p id="v2"><sup><small>2</small></sup>  עד־אנה יהוה שׁועתי ולא תשׁמע אזעק אליך חמס ולא תושׁיע׃ </p>
<p id="v3"><sup><small>3</small></sup>  למה תראני און ועמל תביט ושׁד וחמס לנגדי ויהי ריב ומדון ישׂא׃ </p>
<p id="v4"><sup><small>4</small></sup>  על־כן תפוג תורה ולא־יצא לנצח משׁפט כי רשׁע מכתיר את־הצדיק על־כן יצא משׁפט מעקל׃ </p>
<p id="v5"><sup><small>5</small></sup>  ראו בגוים והביטו והתמהו תמהו כי־פעל פעל בימיכם לא תאמינו כי יספר׃ </p>
<p id="v6"><sup><small>6</small></sup>  כי־הנני מקים את־הכשׂדים הגוי המר והנמהר ההולך למרחבי־ארץ לרשׁת משׁכנות לא־לו׃ </p>
<p id="v7"><sup><small>7</small></sup>  אים ונורא הוא ממנו משׁפטו ושׂאתו יצא׃ </p>
<p id="v8"><sup><small>8</small></sup>  וקלו מנמרים סוסיו וחדו מזאבי ערב ופשׁו פרשׁיו ופרשׁיו מרחוק יבאו יעפו כנשׁר חשׁ לאכול׃ </p>
<p id="v9"><sup><small>9</small></sup>  כלה לחמס יבוא מגמת פניהם קדימה ויאסף כחול שׁבי׃ </p>
<p id="v10"><sup><small>10</small></sup>  והוא במלכים יתקלס ורזנים משׂחק לו הוא לכל־מבצר ישׂחק ויצבר עפר וילכדה׃ </p>
<p id="v11"><sup><small>11</small></sup>  אז חלף רוח ויעבר ואשׁם זו כחו לאלהו׃ </p>
<p id="v12"><sup><small>12</small></sup>  הלוא אתה מקדם יהוה אלהי קדשׁי לא נמות יהוה למשׁפט שׂמתו וצור להוכיח יסדתו׃ </p>
<p id="v13"><sup><small>13</small></sup>  טהור עינים מראות רע והביט אל־עמל לא תוכל למה תביט בוגדים תחרישׁ בבלע רשׁע צדיק ממנו׃ </p>
<p id="v14"><sup><small>14</small></sup>  ותעשׂה אדם כדגי הים כרמשׂ לא־משׁל בו׃ </p>
<p id="v15"><sup><small>15</small></sup>  כלה בחכה העלה יגרהו בחרמו ויאספהו במכמרתו על־כן ישׂמח ויגיל׃ </p>
<p id="v16"><sup><small>16</small></sup>  על־כן יזבח לחרמו ויקטר למכמרתו כי בהמה שׁמן חלקו ומאכלו בראה׃ </p>
<p id="v17"><sup><small>17</small></sup>  העל כן יריק חרמו ותמיד להרג גוים לא יחמול׃ </p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/he/Bible/Habakkuk/Index">אינדקס</a></td>
        <td><a href="/he/Bible/Habakkuk/2">חבקוק - פֶּרֶק 2</a></td>
      </tr>
    </tbody>
  </table>
</figure>
