<!--
title: ויקרא - פֶּרֶק 8
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Leviticus/7">ויקרא - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Leviticus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Leviticus/9">ויקרא - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  קח את־אהרן ואת־בניו אתו ואת הבגדים ואת שׁמן המשׁחה ואת פר החטאת ואת שׁני האילים ואת סל המצות׃ </p>
<p id="v3"><sup><small>3</small></sup>  ואת כל־העדה הקהל אל־פתח אהל מועד׃ </p>
<p id="v4"><sup><small>4</small></sup>  ויעשׂ משׁה כאשׁר צוה יהוה אתו ותקהל העדה אל־פתח אהל מועד׃ </p>
<p id="v5"><sup><small>5</small></sup>  ויאמר משׁה אל־העדה זה הדבר אשׁר־צוה יהוה לעשׂות׃ </p>
<p id="v6"><sup><small>6</small></sup>  ויקרב משׁה את־אהרן ואת־בניו וירחץ אתם במים׃ </p>
<p id="v7"><sup><small>7</small></sup>  ויתן עליו את־הכתנת ויחגר אתו באבנט וילבשׁ אתו את־המעיל ויתן עליו את־האפד ויחגר אתו בחשׁב האפד ויאפד לו בו׃ </p>
<p id="v8"><sup><small>8</small></sup>  וישׂם עליו את־החשׁן ויתן אל־החשׁן את־האורים ואת־התמים׃ </p>
<p id="v9"><sup><small>9</small></sup>  וישׂם את־המצנפת על־ראשׁו וישׂם על־המצנפת אל־מול פניו את ציץ הזהב נזר הקדשׁ כאשׁר צוה יהוה את־משׁה׃ </p>
<p id="v10"><sup><small>10</small></sup>  ויקח משׁה את־שׁמן המשׁחה וימשׁח את־המשׁכן ואת־כל־אשׁר־בו ויקדשׁ אתם׃ </p>
<p id="v11"><sup><small>11</small></sup>  ויז ממנו על־המזבח שׁבע פעמים וימשׁח את־המזבח ואת־כל־כליו ואת־הכיר ואת־כנו לקדשׁם׃ </p>
<p id="v12"><sup><small>12</small></sup>  ויצק משׁמן המשׁחה על ראשׁ אהרן וימשׁח אתו לקדשׁו׃ </p>
<p id="v13"><sup><small>13</small></sup>  ויקרב משׁה את־בני אהרן וילבשׁם כתנת ויחגר אתם אבנט ויחבשׁ להם מגבעות כאשׁר צוה יהוה את־משׁה׃ </p>
<p id="v14"><sup><small>14</small></sup>  ויגשׁ את פר החטאת ויסמך אהרן ובניו את־ידיהם על־ראשׁ פר החטאת׃ </p>
<p id="v15"><sup><small>15</small></sup>  וישׁחט ויקח משׁה את־הדם ויתן על־קרנות המזבח סביב באצבעו ויחטא את־המזבח ואת־הדם יצק אל־יסוד המזבח ויקדשׁהו לכפר עליו׃ <sup id="cite1"><a href="#fn1">[1]</a></sup></p>
<p id="v16"><sup><small>16</small></sup>  ויקח את־כל־החלב אשׁר על־הקרב ואת יתרת הכבד ואת־שׁתי הכלית ואת־חלבהן ויקטר משׁה המזבחה׃ </p>
<p id="v17"><sup><small>17</small></sup>  ואת־הפר ואת־ערו ואת־בשׂרו ואת־פרשׁו שׂרף באשׁ מחוץ למחנה כאשׁר צוה יהוה את־משׁה׃ </p>
<p id="v18"><sup><small>18</small></sup>  ויקרב את איל העלה ויסמכו אהרן ובניו את־ידיהם על־ראשׁ האיל׃ </p>
<p id="v19"><sup><small>19</small></sup>  וישׁחט ויזרק משׁה את־הדם על־המזבח סביב׃ </p>
<p id="v20"><sup><small>20</small></sup>  ואת־האיל נתח לנתחיו ויקטר משׁה את־הראשׁ ואת־הנתחים ואת־הפדר׃ </p>
<p id="v21"><sup><small>21</small></sup>  ואת־הקרב ואת־הכרעים רחץ במים ויקטר משׁה את־כל־האיל המזבחה עלה הוא לריח־ניחח אשׁה הוא ליהוה כאשׁר צוה יהוה את־משׁה׃ </p>
<p id="v22"><sup><small>22</small></sup>  ויקרב את־האיל השׁני איל המלאים ויסמכו אהרן ובניו את־ידיהם על־ראשׁ האיל׃ </p>
<p id="v23"><sup><small>23</small></sup>  וישׁחט ויקח משׁה מדמו ויתן על־תנוך אזן־אהרן הימנית ועל־בהן ידו הימנית ועל־בהן רגלו הימנית׃ </p>
<p id="v24"><sup><small>24</small></sup>  ויקרב את־בני אהרן ויתן משׁה מן־הדם על־תנוך אזנם הימנית ועל־בהן ידם הימנית ועל־בהן רגלם הימנית ויזרק משׁה את־הדם על־המזבח סביב׃ </p>
<p id="v25"><sup><small>25</small></sup>  ויקח את־החלב ואת־האליה ואת־כל־החלב אשׁר על־הקרב ואת יתרת הכבד ואת־שׁתי הכלית ואת־חלבהן ואת שׁוק הימין׃ </p>
<p id="v26"><sup><small>26</small></sup>  ומסל המצות אשׁר לפני יהוה לקח חלת מצה אחת וחלת לחם שׁמן אחת ורקיק אחד וישׂם על־החלבים ועל שׁוק הימין׃ </p>
<p id="v27"><sup><small>27</small></sup>  ויתן את־הכל על כפי אהרן ועל כפי בניו וינף אתם תנופה לפני יהוה׃ </p>
<p id="v28"><sup><small>28</small></sup>  ויקח משׁה אתם מעל כפיהם ויקטר המזבחה על־העלה מלאים הם לריח ניחח אשׁה הוא ליהוה׃ </p>
<p id="v29"><sup><small>29</small></sup>  ויקח משׁה את־החזה ויניפהו תנופה לפני יהוה מאיל המלאים למשׁה היה למנה כאשׁר צוה יהוה את־משׁה׃ </p>
<p id="v30"><sup><small>30</small></sup>  ויקח משׁה משׁמן המשׁחה ומן־הדם אשׁר על־המזבח ויז על־אהרן על־בגדיו ועל־בניו ועל־בגדי בניו אתו ויקדשׁ את־אהרן את־בגדיו ואת־בניו ואת־בגדי בניו אתו׃ </p>
<p id="v31"><sup><small>31</small></sup>  ויאמר משׁה אל־אהרן ואל־בניו בשׁלו את־הבשׂר פתח אהל מועד ושׁם תאכלו אתו ואת־הלחם אשׁר בסל המלאים כאשׁר צויתי לאמר אהרן ובניו יאכלהו׃ </p>
<p id="v32"><sup><small>32</small></sup>  והנותר בבשׂר ובלחם באשׁ תשׂרפו׃ </p>
<p id="v33"><sup><small>33</small></sup>  ומפתח אהל מועד לא תצאו שׁבעת ימים עד יום מלאת ימי מלאיכם כי שׁבעת ימים ימלא את־ידכם׃ </p>
<p id="v34"><sup><small>34</small></sup>  כאשׁר עשׂה ביום הזה צוה יהוה לעשׂת לכפר עליכם׃ </p>
<p id="v35"><sup><small>35</small></sup>  ופתח אהל מועד תשׁבו יומם ולילה שׁבעת ימים ושׁמרתם את־משׁמרת יהוה ולא תמותו כי־כן צויתי׃ </p>
<p id="v36"><sup><small>36</small></sup>  ויעשׂ אהרן ובניו את כל־הדברים אשׁר־צוה יהוה ביד־משׁה׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 8:15 <i>טהר מזבח</i>: <a href="/he/The_Urantia_Book/90#p5_3">או 90:5.3</a>. </li>
</ol>
</div>
