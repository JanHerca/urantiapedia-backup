<!--
title: ויקרא - פֶּרֶק 22
description: 
published: true
date: 2023-11-8T20:31:8Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/21">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 21</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/23">
          <span class="pr-2">ויקרא - פֶּרֶק 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  דבר אל־אהרן ואל־בניו וינזרו מקדשׁי בני־ישׂראל ולא יחללו את־שׁם קדשׁי אשׁר הם מקדשׁים לי אני יהוה׃ </p>
<p id="v3"><sup><small>3</small></sup>  אמר אלהם לדרתיכם כל־אישׁ אשׁר־יקרב מכל־זרעכם אל־הקדשׁים אשׁר יקדישׁו בני־ישׂראל ליהוה וטמאתו עליו ונכרתה הנפשׁ ההוא מלפני אני יהוה׃ </p>
<p id="v4"><sup><small>4</small></sup>  אישׁ אישׁ מזרע אהרן והוא צרוע או זב בקדשׁים לא יאכל עד אשׁר יטהר והנגע בכל־טמא־נפשׁ או אישׁ אשׁר־תצא ממנו שׁכבת־זרע׃ </p>
<p id="v5"><sup><small>5</small></sup>  או־אישׁ אשׁר יגע בכל־שׁרץ אשׁר יטמא־לו או באדם אשׁר יטמא־לו לכל טמאתו׃ </p>
<p id="v6"><sup><small>6</small></sup>  נפשׁ אשׁר תגע־בו וטמאה עד־הערב ולא יאכל מן־הקדשׁים כי אם־רחץ בשׂרו במים׃ </p>
<p id="v7"><sup><small>7</small></sup>  ובא השׁמשׁ וטהר ואחר יאכל מן־הקדשׁים כי לחמו הוא׃ </p>
<p id="v8"><sup><small>8</small></sup>  נבלה וטרפה לא יאכל לטמאה־בה אני יהוה׃ </p>
<p id="v9"><sup><small>9</small></sup>  ושׁמרו את־משׁמרתי ולא־ישׂאו עליו חטא ומתו בו כי יחללהו אני יהוה מקדשׁם׃ <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  וכל־זר לא־יאכל קדשׁ תושׁב כהן ושׂכיר לא־יאכל קדשׁ׃ </p>
<p id="v11"><sup><small>11</small></sup>  וכהן כי־יקנה נפשׁ קנין כספו הוא יאכל בו ויליד ביתו הם יאכלו בלחמו׃ </p>
<p id="v12"><sup><small>12</small></sup>  ובת־כהן כי תהיה לאישׁ זר הוא בתרומת הקדשׁים לא תאכל׃ </p>
<p id="v13"><sup><small>13</small></sup>  ובת־כהן כי תהיה אלמנה וגרושׁה וזרע אין לה ושׁבה אל־בית אביה כנעוריה מלחם אביה תאכל וכל־זר לא־יאכל בו׃ </p>
<p id="v14"><sup><small>14</small></sup>  ואישׁ כי־יאכל קדשׁ בשׁגגה ויסף חמשׁיתו עליו ונתן לכהן את־הקדשׁ׃ </p>
<p id="v15"><sup><small>15</small></sup>  ולא יחללו את־קדשׁי בני ישׂראל את אשׁר־ירימו ליהוה׃ </p>
<p id="v16"><sup><small>16</small></sup>  והשׂיאו אותם עון אשׁמה באכלם את־קדשׁיהם כי אני יהוה מקדשׁם׃ </p>
<p id="v17"><sup><small>17</small></sup>  וידבר יהוה אל־משׁה לאמר׃ </p>
<p id="v18"><sup><small>18</small></sup>  דבר אל־אהרן ואל־בניו ואל כל־בני ישׂראל ואמרת אלהם אישׁ אישׁ מבית ישׂראל ומן־הגר בישׂראל אשׁר יקריב קרבנו לכל־נדריהם ולכל־נדבותם אשׁר־יקריבו ליהוה לעלה׃ <sup id="cite2"><a href="#fn2">[2]</a></sup></p>
<p id="v19"><sup><small>19</small></sup>  לרצנכם תמים זכר בבקר בכשׂבים ובעזים׃ </p>
<p id="v20"><sup><small>20</small></sup>  כל אשׁר־בו מום לא תקריבו כי־לא לרצון יהיה לכם׃ </p>
<p id="v21"><sup><small>21</small></sup>  ואישׁ כי־יקריב זבח־שׁלמים ליהוה לפלא־נדר או לנדבה בבקר או בצאן תמים יהיה לרצון כל־מום לא יהיה־בו׃ </p>
<p id="v22"><sup><small>22</small></sup>  עורת או שׁבור או־חרוץ או־יבלת או גרב או ילפת לא־תקריבו אלה ליהוה ואשׁה לא־תתנו מהם על־המזבח ליהוה׃ </p>
<p id="v23"><sup><small>23</small></sup>  ושׁור ושׂה שׂרוע וקלוט נדבה תעשׂה אתו ולנדר לא ירצה׃ </p>
<p id="v24"><sup><small>24</small></sup>  ומעוך וכתות ונתוק וכרות לא תקריבו ליהוה ובארצכם לא תעשׂו׃ </p>
<p id="v25"><sup><small>25</small></sup>  ומיד בן־נכר לא תקריבו את־לחם אלהיכם מכל־אלה כי משׁחתם בהם מום בם לא ירצו לכם׃ </p>
<p id="v26"><sup><small>26</small></sup>  וידבר יהוה אל־משׁה לאמר׃ </p>
<p id="v27"><sup><small>27</small></sup>  שׁור או־כשׂב או־עז כי יולד והיה שׁבעת ימים תחת אמו ומיום השׁמיני והלאה ירצה לקרבן אשׁה ליהוה׃ </p>
<p id="v28"><sup><small>28</small></sup>  ושׁור או־שׂה אתו ואת־בנו לא תשׁחטו ביום אחד׃ </p>
<p id="v29"><sup><small>29</small></sup>  וכי־תזבחו זבח־תודה ליהוה לרצנכם תזבחו׃ </p>
<p id="v30"><sup><small>30</small></sup>  ביום ההוא יאכל לא־תותירו ממנו עד־בקר אני יהוה׃ </p>
<p id="v31"><sup><small>31</small></sup>  ושׁמרתם מצותי ועשׂיתם אתם אני יהוה׃ </p>
<p id="v32"><sup><small>32</small></sup>  ולא תחללו את־שׁם קדשׁי ונקדשׁתי בתוך בני ישׂראל אני יהוה מקדשׁכם׃ </p>
<p id="v33"><sup><small>33</small></sup>  המוציא אתכם מארץ מצרים להיות לכם לאלהים אני יהוה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/21">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 21</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/23">
          <span class="pr-2">ויקרא - פֶּרֶק 23</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 22:9,16 <i>קדש על ידי ה'</i>: <a href="/he/The_Urantia_Book/90#p5_3">או 90:5.3</a>. </li>
  <li id="fn2"><a href="#cite2">↑</a> 22:18-25 <i>הקרבת חיות "בלי מום"</i>: <a href="/he/The_Urantia_Book/173#p1_1">או 173:1.1</a>. </li>
</ol>
</div>
