<!--
title: ויקרא - פֶּרֶק 16
description: 
published: true
date: 2023-11-8T20:31:8Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/15">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 15</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/17">
          <span class="pr-2">ויקרא - פֶּרֶק 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה אחרי מות שׁני בני אהרן בקרבתם לפני־יהוה וימתו׃ </p>
<p id="v2"><sup><small>2</small></sup>  ויאמר יהוה אל־משׁה דבר אל־אהרן אחיך ואל־יבא בכל־עת אל־הקדשׁ מבית לפרכת אל־פני הכפרת אשׁר על־הארן ולא ימות כי בענן אראה על־הכפרת׃ </p>
<p id="v3"><sup><small>3</small></sup>  בזאת יבא אהרן אל־הקדשׁ בפר בן־בקר לחטאת ואיל לעלה׃ </p>
<p id="v4"><sup><small>4</small></sup>  כתנת־בד קדשׁ ילבשׁ ומכנסי־בד יהיו על־בשׂרו ובאבנט בד יחגר ובמצנפת בד יצנף בגדי־קדשׁ הם ורחץ במים את־בשׂרו ולבשׁם׃ </p>
<p id="v5"><sup><small>5</small></sup>  ומאת עדת בני ישׂראל יקח שׁני־שׂעירי עזים לחטאת ואיל אחד לעלה׃ </p>
<p id="v6"><sup><small>6</small></sup>  והקריב אהרן את־פר החטאת אשׁר־לו וכפר בעדו ובעד ביתו׃ </p>
<p id="v7"><sup><small>7</small></sup>  ולקח את־שׁני השׂעירם והעמיד אתם לפני יהוה פתח אהל מועד׃ </p>
<p id="v8"><sup><small>8</small></sup>  ונתן אהרן על־שׁני השׂעירם גרלות גורל אחד ליהוה וגורל אחד לעזאזל׃ </p>
<p id="v9"><sup><small>9</small></sup>  והקריב אהרן את־השׂעיר אשׁר עלה עליו הגורל ליהוה ועשׂהו חטאת׃ </p>
<p id="v10"><sup><small>10</small></sup>  והשׂעיר אשׁר עלה עליו הגורל לעזאזל יעמד־חי לפני יהוה לכפר עליו לשׁלח אתו לעזאזל המדברה׃ </p>
<p id="v11"><sup><small>11</small></sup>  והקריב אהרן את־פר החטאת אשׁר־לו וכפר בעדו ובעד ביתו ושׁחט את־פר החטאת אשׁר־לו׃ </p>
<p id="v12"><sup><small>12</small></sup>  ולקח מלא־המחתה גחלי־אשׁ מעל המזבח מלפני יהוה ומלא חפניו קטרת סמים דקה והביא מבית לפרכת׃ </p>
<p id="v13"><sup><small>13</small></sup>  ונתן את־הקטרת על־האשׁ לפני יהוה וכסה ענן הקטרת את־הכפרת אשׁר על־העדות ולא ימות׃ </p>
<p id="v14"><sup><small>14</small></sup>  ולקח מדם הפר והזה באצבעו על־פני הכפרת קדמה ולפני הכפרת יזה שׁבע־פעמים מן־הדם באצבעו׃ </p>
<p id="v15"><sup><small>15</small></sup>  ושׁחט את־שׂעיר החטאת אשׁר לעם והביא את־דמו אל־מבית לפרכת ועשׂה את־דמו כאשׁר עשׂה לדם הפר והזה אתו על־הכפרת ולפני הכפרת׃ </p>
<p id="v16"><sup><small>16</small></sup>  וכפר על־הקדשׁ מטמאת בני ישׂראל ומפשׁעיהם לכל־חטאתם וכן יעשׂה לאהל מועד השׁכן אתם בתוך טמאתם׃ </p>
<p id="v17"><sup><small>17</small></sup>  וכל־אדם לא־יהיה באהל מועד בבאו לכפר בקדשׁ עד־צאתו וכפר בעדו ובעד ביתו ובעד כל־קהל ישׂראל׃ </p>
<p id="v18"><sup><small>18</small></sup>  ויצא אל־המזבח אשׁר לפני־יהוה וכפר עליו ולקח מדם הפר ומדם השׂעיר ונתן על־קרנות המזבח סביב׃ </p>
<p id="v19"><sup><small>19</small></sup>  והזה עליו מן־הדם באצבעו שׁבע פעמים וטהרו וקדשׁו מטמאת בני ישׂראל׃ </p>
<p id="v20"><sup><small>20</small></sup>  וכלה מכפר את־הקדשׁ ואת־אהל מועד ואת־המזבח והקריב את־השׂעיר החי׃ </p>
<p id="v21"><sup><small>21</small></sup>  וסמך אהרן את־שׁתי ידו על ראשׁ השׂעיר החי והתודה עליו את־כל־עונת בני ישׂראל ואת־כל־פשׁעיהם לכל־חטאתם ונתן אתם על־ראשׁ השׂעיר ושׁלח ביד־אישׁ עתי המדברה׃ </p>
<p id="v22"><sup><small>22</small></sup>  ונשׂא השׂעיר עליו את־כל־עונתם אל־ארץ גזרה ושׁלח את־השׂעיר במדבר׃ </p>
<p id="v23"><sup><small>23</small></sup>  ובא אהרן אל־אהל מועד ופשׁט את־בגדי הבד אשׁר לבשׁ בבאו אל־הקדשׁ והניחם שׁם׃ </p>
<p id="v24"><sup><small>24</small></sup>  ורחץ את־בשׂרו במים במקום קדושׁ ולבשׁ את־בגדיו ויצא ועשׂה את־עלתו ואת־עלת העם וכפר בעדו ובעד העם׃ </p>
<p id="v25"><sup><small>25</small></sup>  ואת חלב החטאת יקטיר המזבחה׃ </p>
<p id="v26"><sup><small>26</small></sup>  והמשׁלח את־השׂעיר לעזאזל יכבס בגדיו ורחץ את־בשׂרו במים ואחרי־כן יבוא אל־המחנה׃ </p>
<p id="v27"><sup><small>27</small></sup>  ואת פר החטאת ואת שׂעיר החטאת אשׁר הובא את־דמם לכפר בקדשׁ יוציא אל־מחוץ למחנה ושׂרפו באשׁ את־ערתם ואת־בשׂרם ואת־פרשׁם׃ </p>
<p id="v28"><sup><small>28</small></sup>  והשׂרף אתם יכבס בגדיו ורחץ את־בשׂרו במים ואחרי־כן יבוא אל־המחנה׃ </p>
<p id="v29"><sup><small>29</small></sup>  והיתה לכם לחקת עולם בחדשׁ השׁביעי בעשׂור לחדשׁ תענו את־נפשׁתיכם וכל־מלאכה לא תעשׂו האזרח והגר הגר בתוככם׃ </p>
<p id="v30"><sup><small>30</small></sup>  כי־ביום הזה יכפר עליכם לטהר אתכם מכל חטאתיכם לפני יהוה תטהרו׃ </p>
<p id="v31"><sup><small>31</small></sup>  שׁבת שׁבתון היא לכם ועניתם את־נפשׁתיכם חקת עולם׃ </p>
<p id="v32"><sup><small>32</small></sup>  וכפר הכהן אשׁר־ימשׁח אתו ואשׁר ימלא את־ידו לכהן תחת אביו ולבשׁ את־בגדי הבד בגדי הקדשׁ׃ </p>
<p id="v33"><sup><small>33</small></sup>  וכפר את־מקדשׁ הקדשׁ ואת־אהל מועד ואת־המזבח יכפר ועל הכהנים ועל־כל־עם הקהל יכפר׃ </p>
<p id="v34"><sup><small>34</small></sup>  והיתה־זאת לכם לחקת עולם לכפר על־בני ישׂראל מכל־חטאתם אחת בשׁנה ויעשׂ כאשׁר צוה יהוה את־משׁה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/15">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 15</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/17">
          <span class="pr-2">ויקרא - פֶּרֶק 17</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
