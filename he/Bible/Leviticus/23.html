<!--
title: ויקרא - פֶּרֶק 23
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Leviticus/22">ויקרא - פֶּרֶק 22</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Leviticus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Leviticus/24">ויקרא - פֶּרֶק 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  דבר אל־בני ישׂראל ואמרת אלהם מועדי יהוה אשׁר־תקראו אתם מקראי קדשׁ אלה הם מועדי׃ </p>
<p id="v3"><sup><small>3</small></sup>  שׁשׁת ימים תעשׂה מלאכה וביום השׁביעי שׁבת שׁבתון מקרא־קדשׁ כל־מלאכה לא תעשׂו שׁבת הוא ליהוה בכל מושׁבתיכם׃ <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v4"><sup><small>4</small></sup>  אלה מועדי יהוה מקראי קדשׁ אשׁר־תקראו אתם במועדם׃ </p>
<p id="v5"><sup><small>5</small></sup>  בחדשׁ הראשׁון בארבעה עשׂר לחדשׁ בין הערבים פסח ליהוה׃ </p>
<p id="v6"><sup><small>6</small></sup>  ובחמשׁה עשׂר יום לחדשׁ הזה חג המצות ליהוה שׁבעת ימים מצות תאכלו׃ </p>
<p id="v7"><sup><small>7</small></sup>  ביום הראשׁון מקרא־קדשׁ יהיה לכם כל־מלאכת עבדה לא תעשׂו׃ </p>
<p id="v8"><sup><small>8</small></sup>  והקרבתם אשׁה ליהוה שׁבעת ימים ביום השׁביעי מקרא־קדשׁ כל־מלאכת עבדה לא תעשׂו׃ </p>
<p id="v9"><sup><small>9</small></sup>  וידבר יהוה אל־משׁה לאמר׃ </p>
<p id="v10"><sup><small>10</small></sup>  דבר אל־בני ישׂראל ואמרת אלהם כי־תבאו אל־הארץ אשׁר אני נתן לכם וקצרתם את־קצירה והבאתם את־עמר ראשׁית קצירכם אל־הכהן׃ </p>
<p id="v11"><sup><small>11</small></sup>  והניף את־העמר לפני יהוה לרצנכם ממחרת השׁבת יניפנו הכהן׃ </p>
<p id="v12"><sup><small>12</small></sup>  ועשׂיתם ביום הניפכם את־העמר כבשׂ תמים בן־שׁנתו לעלה ליהוה׃ </p>
<p id="v13"><sup><small>13</small></sup>  ומנחתו שׁני עשׂרנים סלת בלולה בשׁמן אשׁה ליהוה ריח ניחח ונסכה יין רביעת ההין׃ </p>
<p id="v14"><sup><small>14</small></sup>  ולחם וקלי וכרמל לא תאכלו עד־עצם היום הזה עד הביאכם את־קרבן אלהיכם חקת עולם לדרתיכם בכל משׁבתיכם׃ </p>
<p id="v15"><sup><small>15</small></sup>  וספרתם לכם ממחרת השׁבת מיום הביאכם את־עמר התנופה שׁבע שׁבתות תמימת תהיינה׃ </p>
<p id="v16"><sup><small>16</small></sup>  עד ממחרת השׁבת השׁביעת תספרו חמשׁים יום והקרבתם מנחה חדשׁה ליהוה׃ </p>
<p id="v17"><sup><small>17</small></sup>  ממושׁבתיכם תביאו לחם תנופה שׁתים שׁני עשׂרנים סלת תהיינה חמץ תאפינה בכורים ליהוה׃ </p>
<p id="v18"><sup><small>18</small></sup>  והקרבתם על־הלחם שׁבעת כבשׂים תמימם בני שׁנה ופר בן־בקר אחד ואילם שׁנים יהיו עלה ליהוה ומנחתם ונסכיהם אשׁה ריח־ניחח ליהוה׃ </p>
<p id="v19"><sup><small>19</small></sup>  ועשׂיתם שׂעיר־עזים אחד לחטאת ושׁני כבשׂים בני שׁנה לזבח שׁלמים׃ </p>
<p id="v20"><sup><small>20</small></sup>  והניף הכהן אתם על לחם הבכרים תנופה לפני יהוה על־שׁני כבשׂים קדשׁ יהיו ליהוה לכהן׃ </p>
<p id="v21"><sup><small>21</small></sup>  וקראתם בעצם היום הזה מקרא־קדשׁ יהיה לכם כל־מלאכת עבדה לא תעשׂו חקת עולם בכל־מושׁבתיכם לדרתיכם׃ </p>
<p id="v22"><sup><small>22</small></sup>  ובקצרכם את־קציר ארצכם לא־תכלה פאת שׂדך בקצרך ולקט קצירך לא תלקט לעני ולגר תעזב אתם אני יהוה אלהיכם׃ </p>
<p id="v23"><sup><small>23</small></sup>  וידבר יהוה אל־משׁה לאמר׃ </p>
<p id="v24"><sup><small>24</small></sup>  דבר אל־בני ישׂראל לאמר בחדשׁ השׁביעי באחד לחדשׁ יהיה לכם שׁבתון זכרון תרועה מקרא־קדשׁ׃ </p>
<p id="v25"><sup><small>25</small></sup>  כל־מלאכת עבדה לא תעשׂו והקרבתם אשׁה ליהוה׃ </p>
<p id="v26"><sup><small>26</small></sup>  וידבר יהוה אל־משׁה לאמר׃ </p>
<p id="v27"><sup><small>27</small></sup>  אך בעשׂור לחדשׁ השׁביעי הזה יום הכפרים הוא מקרא־קדשׁ יהיה לכם ועניתם את־נפשׁתיכם והקרבתם אשׁה ליהוה׃ </p>
<p id="v28"><sup><small>28</small></sup>  וכל־מלאכה לא תעשׂו בעצם היום הזה כי יום כפרים הוא לכפר עליכם לפני יהוה אלהיכם׃ </p>
<p id="v29"><sup><small>29</small></sup>  כי כל־הנפשׁ אשׁר לא־תענה בעצם היום הזה ונכרתה מעמיה׃ </p>
<p id="v30"><sup><small>30</small></sup>  וכל־הנפשׁ אשׁר תעשׂה כל־מלאכה בעצם היום הזה והאבדתי את־הנפשׁ ההוא מקרב עמה׃ </p>
<p id="v31"><sup><small>31</small></sup>  כל־מלאכה לא תעשׂו חקת עולם לדרתיכם בכל משׁבתיכם׃ </p>
<p id="v32"><sup><small>32</small></sup>  שׁבת שׁבתון הוא לכם ועניתם את־נפשׁתיכם בתשׁעה לחדשׁ בערב מערב עד־ערב תשׁבתו שׁבתכם׃ </p>
<p id="v33"><sup><small>33</small></sup>  וידבר יהוה אל־משׁה לאמר׃ </p>
<p id="v34"><sup><small>34</small></sup>  דבר אל־בני ישׂראל לאמר בחמשׁה עשׂר יום לחדשׁ השׁביעי הזה חג הסכות שׁבעת ימים ליהוה׃ </p>
<p id="v35"><sup><small>35</small></sup>  ביום הראשׁון מקרא־קדשׁ כל־מלאכת עבדה לא תעשׂו׃ </p>
<p id="v36"><sup><small>36</small></sup>  שׁבעת ימים תקריבו אשׁה ליהוה ביום השׁמיני מקרא־קדשׁ יהיה לכם והקרבתם אשׁה ליהוה עצרת הוא כל־מלאכת עבדה לא תעשׂו׃ </p>
<p id="v37"><sup><small>37</small></sup>  אלה מועדי יהוה אשׁר־תקראו אתם מקראי קדשׁ להקריב אשׁה ליהוה עלה ומנחה זבח ונסכים דבר־יום ביומו׃ </p>
<p id="v38"><sup><small>38</small></sup>  מלבד שׁבתת יהוה ומלבד מתנותיכם ומלבד כל־נדריכם ומלבד כל־נדבתיכם אשׁר תתנו ליהוה׃ </p>
<p id="v39"><sup><small>39</small></sup>  אך בחמשׁה עשׂר יום לחדשׁ השׁביעי באספכם את־תבואת הארץ תחגו את־חג־יהוה שׁבעת ימים ביום הראשׁון שׁבתון וביום השׁמיני שׁבתון׃ <sup id="cite3"><a href="#fn3">[3]</a></sup></p>
<p id="v40"><sup><small>40</small></sup>  ולקחתם לכם ביום הראשׁון פרי עץ הדר כפת תמרים וענף עץ־עבת וערבי־נחל ושׂמחתם לפני יהוה אלהיכם שׁבעת ימים׃ </p>
<p id="v41"><sup><small>41</small></sup>  וחגתם אתו חג ליהוה שׁבעת ימים בשׁנה חקת עולם לדרתיכם בחדשׁ השׁביעי תחגו אתו׃ </p>
<p id="v42"><sup><small>42</small></sup>  בסכת תשׁבו שׁבעת ימים כל־האזרח בישׂראל ישׁבו בסכת׃ </p>
<p id="v43"><sup><small>43</small></sup>  למען ידעו דרתיכם כי בסכות הושׁבתי את־בני ישׂראל בהוציאי אותם מארץ מצרים אני יהוה אלהיכם׃ </p>
<p id="v44"><sup><small>44</small></sup>  וידבר משׁה את־מעדי יהוה אל־בני ישׂראל׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 23:3 <i>שמירת שבת</i>: <a href="/he/The_Urantia_Book/95#p1_2">או 95:1.2</a>. </li>
  <li id="fn2"><a href="#cite2">↑</a> 23:3-8,21,37 <i>כינוס קודש</i>: <a href="/he/The_Urantia_Book/128#p6_6">או 128:6.6</a>. </li>
  <li id="fn3"><a href="#cite3">↑</a> 23:39-43 <i>חג של דוכנים</i>: <a href="/he/The_Urantia_Book/162#p4_1">או 162:4.1</a>. </li>
</ol>
</div>
