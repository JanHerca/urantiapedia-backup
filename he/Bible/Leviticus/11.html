<!--
title: ויקרא - פֶּרֶק 11
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Leviticus/10">ויקרא - פֶּרֶק 10</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Leviticus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Leviticus/12">ויקרא - פֶּרֶק 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה ואל־אהרן לאמר אלהם׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  דברו אל־בני ישׂראל לאמר זאת החיה אשׁר תאכלו מכל־הבהמה אשׁר על־הארץ׃ </p>
<p id="v3"><sup><small>3</small></sup>  כל מפרסת פרסה ושׁסעת שׁסע פרסת מעלת גרה בבהמה אתה תאכלו׃ </p>
<p id="v4"><sup><small>4</small></sup>  אך את־זה לא תאכלו ממעלי הגרה וממפרסי הפרסה את־הגמל כי־מעלה גרה הוא ופרסה איננו מפריס טמא הוא לכם׃ </p>
<p id="v5"><sup><small>5</small></sup>  ואת־השׁפן כי־מעלה גרה הוא ופרסה לא יפריס טמא הוא לכם׃ </p>
<p id="v6"><sup><small>6</small></sup>  ואת־הארנבת כי־מעלת גרה הוא ופרסה לא הפריסה טמאה הוא לכם׃ </p>
<p id="v7"><sup><small>7</small></sup>  ואת־החזיר כי־מפריס פרסה הוא ושׁסע שׁסע פרסה והוא גרה לא־יגר טמא הוא לכם׃ <sup id="cite2"><a href="#fn2">[2]</a></sup></p>
<p id="v8"><sup><small>8</small></sup>  מבשׂרם לא תאכלו ובנבלתם לא תגעו טמאים הם לכם׃ </p>
<p id="v9"><sup><small>9</small></sup>  את־זה תאכלו מכל אשׁר במים כל אשׁר־לו סנפיר וקשׂקשׂת במים בימים ובנחלים אתם תאכלו׃ </p>
<p id="v10"><sup><small>10</small></sup>  וכל אשׁר אין־לו סנפיר וקשׂקשׂת בימים ובנחלים מכל שׁרץ המים ומכל נפשׁ החיה אשׁר במים שׁקץ הם לכם׃ </p>
<p id="v11"><sup><small>11</small></sup>  ושׁקץ יהיו לכם מבשׂרם לא תאכלו ואת־נבלתם תשׁקצו׃ </p>
<p id="v12"><sup><small>12</small></sup>  כל אשׁר אין־לו סנפיר וקשׂקשׂת במים שׁקץ הוא לכם׃ </p>
<p id="v13"><sup><small>13</small></sup>  ואת־אלה תשׁקצו מן־העוף לא יאכלו שׁקץ הם את־הנשׁר ואת־הפרס ואת העזניה׃ </p>
<p id="v14"><sup><small>14</small></sup>  ואת־הדאה ואת־האיה למינה׃ </p>
<p id="v15"><sup><small>15</small></sup>  את כל־ערב למינו׃ </p>
<p id="v16"><sup><small>16</small></sup>  ואת בת היענה ואת־התחמס ואת־השׁחף ואת־הנץ למינהו׃ </p>
<p id="v17"><sup><small>17</small></sup>  ואת־הכוס ואת־השׁלך ואת־הינשׁוף׃ </p>
<p id="v18"><sup><small>18</small></sup>  ואת־התנשׁמת ואת־הקאת ואת־הרחם׃ </p>
<p id="v19"><sup><small>19</small></sup>  ואת החסידה האנפה למינה ואת־הדוכיפת ואת־העטלף׃ </p>
<p id="v20"><sup><small>20</small></sup>  כל שׁרץ העוף ההלך על־ארבע שׁקץ הוא לכם׃ </p>
<p id="v21"><sup><small>21</small></sup>  אך את־זה תאכלו מכל שׁרץ העוף ההלך על־ארבע אשׁר־לא כרעים ממעל לרגליו לנתר בהן על־הארץ׃ </p>
<p id="v22"><sup><small>22</small></sup>  את־אלה מהם תאכלו את־הארבה למינו ואת־הסלעם למינהו ואת־החרגל למינהו ואת־החגב למינהו׃ </p>
<p id="v23"><sup><small>23</small></sup>  וכל שׁרץ העוף אשׁר־לו ארבע רגלים שׁקץ הוא לכם׃ </p>
<p id="v24"><sup><small>24</small></sup>  ולאלה תטמאו כל־הנגע בנבלתם יטמא עד־הערב׃ </p>
<p id="v25"><sup><small>25</small></sup>  וכל־הנשׂא מנבלתם יכבס בגדיו וטמא עד־הערב׃ </p>
<p id="v26"><sup><small>26</small></sup>  לכל־הבהמה אשׁר הוא מפרסת פרסה ושׁסע איננה שׁסעת וגרה איננה מעלה טמאים הם לכם כל־הנגע בהם יטמא׃ </p>
<p id="v27"><sup><small>27</small></sup>  וכל הולך על־כפיו בכל־החיה ההלכת על־ארבע טמאים הם לכם כל־הנגע בנבלתם יטמא עד־הערב׃ </p>
<p id="v28"><sup><small>28</small></sup>  והנשׂא את־נבלתם יכבס בגדיו וטמא עד־הערב טמאים המה לכם׃ </p>
<p id="v29"><sup><small>29</small></sup>  וזה לכם הטמא בשׁרץ השׁרץ על־הארץ החלד והעכבר והצב למינהו׃ </p>
<p id="v30"><sup><small>30</small></sup>  והאנקה והכח והלטאה והחמט והתנשׁמת׃ </p>
<p id="v31"><sup><small>31</small></sup>  אלה הטמאים לכם בכל־השׁרץ כל־הנגע בהם במתם יטמא עד־הערב׃ </p>
<p id="v32"><sup><small>32</small></sup>  וכל אשׁר־יפל־עליו מהם במתם יטמא מכל־כלי־עץ או בגד או־עור או שׂק כל־כלי אשׁר־יעשׂה מלאכה בהם במים יובא וטמא עד־הערב וטהר׃ </p>
<p id="v33"><sup><small>33</small></sup>  וכל־כלי־חרשׂ אשׁר־יפל מהם אל־תוכו כל אשׁר בתוכו יטמא ואתו תשׁברו׃ </p>
<p id="v34"><sup><small>34</small></sup>  מכל־האכל אשׁר יאכל אשׁר יבוא עליו מים יטמא וכל־משׁקה אשׁר ישׁתה בכל־כלי יטמא׃ </p>
<p id="v35"><sup><small>35</small></sup>  וכל אשׁר־יפל מנבלתם עליו יטמא תנור וכירים יתץ טמאים הם וטמאים יהיו לכם׃ </p>
<p id="v36"><sup><small>36</small></sup>  אך מעין ובור מקוה־מים יהיה טהור ונגע בנבלתם יטמא׃ </p>
<p id="v37"><sup><small>37</small></sup>  וכי יפל מנבלתם על־כל־זרע זרוע אשׁר יזרע טהור הוא׃ </p>
<p id="v38"><sup><small>38</small></sup>  וכי יתן־מים על־זרע ונפל מנבלתם עליו טמא הוא לכם׃ </p>
<p id="v39"><sup><small>39</small></sup>  וכי ימות מן־הבהמה אשׁר־היא לכם לאכלה הנגע בנבלתה יטמא עד־הערב׃ </p>
<p id="v40"><sup><small>40</small></sup>  והאכל מנבלתה יכבס בגדיו וטמא עד־הערב והנשׂא את־נבלתה יכבס בגדיו וטמא עד־הערב׃ </p>
<p id="v41"><sup><small>41</small></sup>  וכל־השׁרץ השׁרץ על־הארץ שׁקץ הוא לא יאכל׃ </p>
<p id="v42"><sup><small>42</small></sup>  כל הולך על־גחון וכל הולך על־ארבע עד כל־מרבה רגלים לכל־השׁרץ השׁרץ על־הארץ לא תאכלום כי־שׁקץ הם׃ </p>
<p id="v43"><sup><small>43</small></sup>  אל־תשׁקצו את־נפשׁתיכם בכל־השׁרץ השׁרץ ולא תטמאו בהם ונטמתם בם׃ </p>
<p id="v44"><sup><small>44</small></sup>  כי אני יהוה אלהיכם והתקדשׁתם והייתם קדשׁים כי קדושׁ אני ולא תטמאו את־נפשׁתיכם בכל־השׁרץ הרמשׂ על־הארץ׃ </p>
<p id="v45"><sup><small>45</small></sup>  כי אני יהוה המעלה אתכם מארץ מצרים להית לכם לאלהים והייתם קדשׁים כי קדושׁ אני׃ </p>
<p id="v46"><sup><small>46</small></sup>  זאת תורת הבהמה והעוף וכל נפשׁ החיה הרמשׂת במים ולכל־נפשׁ השׁרצת על־הארץ׃ </p>
<p id="v47"><sup><small>47</small></sup>  להבדיל בין הטמא ובין הטהר ובין החיה הנאכלת ובין החיה אשׁר לא תאכל׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 11:1-47 <i>טאבו בתוקף רוח</i>: <a href="/he/The_Urantia_Book/89#p1_1">או 89:1.1</a>. </li>
  <li id="fn2"><a href="#cite2">↑</a> 11:7-8 <i>טאבו חזיר</i>: <a href="/he/The_Urantia_Book/89#p1_5">או 89:1.5</a>. </li>
</ol>
</div>
