<!--
title: ויקרא - פֶּרֶק 24
description: 
published: true
date: 2023-11-8T20:31:8Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/23">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 23</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/25">
          <span class="pr-2">ויקרא - פֶּרֶק 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  צו את־בני ישׂראל ויקחו אליך שׁמן זית זך כתית למאור להעלת נר תמיד׃ </p>
<p id="v3"><sup><small>3</small></sup>  מחוץ לפרכת העדת באהל מועד יערך אתו אהרן מערב עד־בקר לפני יהוה תמיד חקת עולם לדרתיכם׃ </p>
<p id="v4"><sup><small>4</small></sup>  על המנרה הטהרה יערך את־הנרות לפני יהוה תמיד׃ </p>
<p id="v5"><sup><small>5</small></sup>  ולקחת סלת ואפית אתה שׁתים עשׂרה חלות שׁני עשׂרנים יהיה החלה האחת׃ </p>
<p id="v6"><sup><small>6</small></sup>  ושׂמת אותם שׁתים מערכות שׁשׁ המערכת על השׁלחן הטהר לפני יהוה׃ </p>
<p id="v7"><sup><small>7</small></sup>  ונתת על־המערכת לבנה זכה והיתה ללחם לאזכרה אשׁה ליהוה׃ </p>
<p id="v8"><sup><small>8</small></sup>  ביום השׁבת ביום השׁבת יערכנו לפני יהוה תמיד מאת בני־ישׂראל ברית עולם׃ </p>
<p id="v9"><sup><small>9</small></sup>  והיתה לאהרן ולבניו ואכלהו במקום קדשׁ כי קדשׁ קדשׁים הוא לו מאשׁי יהוה חק־עולם׃ </p>
<p id="v10"><sup><small>10</small></sup>  ויצא בן־אשׁה ישׂראלית והוא בן־אישׁ מצרי בתוך בני ישׂראל וינצו במחנה בן הישׂראלית ואישׁ הישׂראלי׃ </p>
<p id="v11"><sup><small>11</small></sup>  ויקב בן־האשׁה הישׂראלית את־השׁם ויקלל ויביאו אתו אל־משׁה ושׁם אמו שׁלמית בת־דברי למטה־דן׃ <sup id="cite3"><a href="#fn3">[3]</a></sup></p>
<p id="v12"><sup><small>12</small></sup>  ויניחהו במשׁמר לפרשׁ להם על־פי יהוה׃ </p>
<p id="v13"><sup><small>13</small></sup>  וידבר יהוה אל־משׁה לאמר׃ </p>
<p id="v14"><sup><small>14</small></sup>  הוצא את־המקלל אל־מחוץ למחנה וסמכו כל־השׁמעים את־ידיהם על־ראשׁו ורגמו אתו כל־העדה׃ </p>
<p id="v15"><sup><small>15</small></sup>  ואל־בני ישׂראל תדבר לאמר אישׁ אישׁ כי־יקלל אלהיו ונשׂא חטאו׃ </p>
<p id="v16"><sup><small>16</small></sup>  ונקב שׁם־יהוה מות יומת רגום ירגמו־בו כל־העדה כגר כאזרח בנקבו־שׁם יומת׃ </p>
<p id="v17"><sup><small>17</small></sup>  ואישׁ כי יכה כל־נפשׁ אדם מות יומת׃ <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  ומכה נפשׁ־בהמה ישׁלמנה נפשׁ תחת נפשׁ׃ </p>
<p id="v19"><sup><small>19</small></sup>  ואישׁ כי־יתן מום בעמיתו כאשׁר עשׂה כן יעשׂה לו׃ </p>
<p id="v20"><sup><small>20</small></sup>  שׁבר תחת שׁבר עין תחת עין שׁן תחת שׁן כאשׁר יתן מום באדם כן ינתן בו׃ <sup id="cite2"><a href="#fn2">[2]</a></sup></p>
<p id="v21"><sup><small>21</small></sup>  ומכה בהמה ישׁלמנה ומכה אדם יומת׃ </p>
<p id="v22"><sup><small>22</small></sup>  משׁפט אחד יהיה לכם כגר כאזרח יהיה כי אני יהוה אלהיכם׃ </p>
<p id="v23"><sup><small>23</small></sup>  וידבר משׁה אל־בני ישׂראל ויוציאו את־המקלל אל־מחוץ למחנה וירגמו אתו אבן ובני־ישׂראל עשׂו כאשׁר צוה יהוה את־משׁה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/23">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 23</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/25">
          <span class="pr-2">ויקרא - פֶּרֶק 25</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 24:17,21 <i>חלק 2: נתון לשיפוט</i>: <a href="/he/The_Urantia_Book/140#p6_4">או 140:6.4</a>. </li>
  <li id="fn2"><a href="#cite2">↑</a> 24:20 <i>עין תחת עין, שן תחת שן</i>: <a href="/he/The_Urantia_Book/140#p8_5">או 140:8.5</a>.  <i>עין תחת עין</i>: <a href="/he/The_Urantia_Book/159#p5_11">או 159:5.11</a>.  <i>עין תחת עין, שן תחת שן</i>: <a href="/he/The_Urantia_Book/140#p6_9">או 140:6.9</a>.  <i>עין תחת עין</i>: <a href="/he/The_Urantia_Book/70#p10_9">או 70:10.9</a>. </li>
  <li id="fn3"><a href="#cite3">↑</a> 24:11-16 <i>פטיש שם</i>: <a href="/he/The_Urantia_Book/88#p5_5">או 88:5.5</a>. </li>
</ol>
</div>
