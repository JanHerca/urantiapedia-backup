<!--
title: ויקרא - פֶּרֶק 13
description: 
published: true
date: 2023-11-8T20:31:8Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/12">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 12</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/14">
          <span class="pr-2">ויקרא - פֶּרֶק 14</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה ואל־אהרן לאמר׃ </p>
<p id="v2"><sup><small>2</small></sup>  אדם כי־יהיה בעור־בשׂרו שׂאת או־ספחת או בהרת והיה בעור־בשׂרו לנגע צרעת והובא אל־אהרן הכהן או אל־אחד מבניו הכהנים׃ </p>
<p id="v3"><sup><small>3</small></sup>  וראה הכהן את־הנגע בעור־הבשׂר ושׂער בנגע הפך לבן ומראה הנגע עמק מעור בשׂרו נגע צרעת הוא וראהו הכהן וטמא אתו׃ </p>
<p id="v4"><sup><small>4</small></sup>  ואם־בהרת לבנה הוא בעור בשׂרו ועמק אין־מראה מן־העור ושׂערה לא־הפך לבן והסגיר הכהן את־הנגע שׁבעת ימים׃ </p>
<p id="v5"><sup><small>5</small></sup>  וראהו הכהן ביום השׁביעי והנה הנגע עמד בעיניו לא־פשׂה הנגע בעור והסגירו הכהן שׁבעת ימים שׁנית׃ </p>
<p id="v6"><sup><small>6</small></sup>  וראה הכהן אתו ביום השׁביעי שׁנית והנה כהה הנגע ולא־פשׂה הנגע בעור וטהרו הכהן מספחת הוא וכבס בגדיו וטהר׃ </p>
<p id="v7"><sup><small>7</small></sup>  ואם־פשׂה תפשׂה המספחת בעור אחרי הראתו אל־הכהן לטהרתו ונראה שׁנית אל־הכהן׃ </p>
<p id="v8"><sup><small>8</small></sup>  וראה הכהן והנה פשׂתה המספחת בעור וטמאו הכהן צרעת הוא׃ </p>
<p id="v9"><sup><small>9</small></sup>  נגע צרעת כי תהיה באדם והובא אל־הכהן׃ </p>
<p id="v10"><sup><small>10</small></sup>  וראה הכהן והנה שׂאת־לבנה בעור והיא הפכה שׂער לבן ומחית בשׂר חי בשׂאת׃ </p>
<p id="v11"><sup><small>11</small></sup>  צרעת נושׁנת הוא בעור בשׂרו וטמאו הכהן לא יסגרנו כי טמא הוא׃ </p>
<p id="v12"><sup><small>12</small></sup>  ואם־פרוח תפרח הצרעת בעור וכסתה הצרעת את כל־עור הנגע מראשׁו ועד־רגליו לכל־מראה עיני הכהן׃ </p>
<p id="v13"><sup><small>13</small></sup>  וראה הכהן והנה כסתה הצרעת את־כל־בשׂרו וטהר את־הנגע כלו הפך לבן טהור הוא׃ </p>
<p id="v14"><sup><small>14</small></sup>  וביום הראות בו בשׂר חי יטמא׃ </p>
<p id="v15"><sup><small>15</small></sup>  וראה הכהן את־הבשׂר החי וטמאו הבשׂר החי טמא הוא צרעת הוא׃ </p>
<p id="v16"><sup><small>16</small></sup>  או כי ישׁוב הבשׂר החי ונהפך ללבן ובא אל־הכהן׃ </p>
<p id="v17"><sup><small>17</small></sup>  וראהו הכהן והנה נהפך הנגע ללבן וטהר הכהן את־הנגע טהור הוא׃ </p>
<p id="v18"><sup><small>18</small></sup>  ובשׂר כי־יהיה בו־בערו שׁחין ונרפא׃ </p>
<p id="v19"><sup><small>19</small></sup>  והיה במקום השׁחין שׂאת לבנה או בהרת לבנה אדמדמת ונראה אל־הכהן׃ </p>
<p id="v20"><sup><small>20</small></sup>  וראה הכהן והנה מראה שׁפל מן־העור ושׂערה הפך לבן וטמאו הכהן נגע־צרעת הוא בשׁחין פרחה׃ </p>
<p id="v21"><sup><small>21</small></sup>  ואם יראנה הכהן והנה אין־בה שׂער לבן ושׁפלה איננה מן־העור והיא כהה והסגירו הכהן שׁבעת ימים׃ </p>
<p id="v22"><sup><small>22</small></sup>  ואם־פשׂה תפשׂה בעור וטמא הכהן אתו נגע הוא׃ </p>
<p id="v23"><sup><small>23</small></sup>  ואם־תחתיה תעמד הבהרת לא פשׂתה צרבת השׁחין הוא וטהרו הכהן׃ </p>
<p id="v24"><sup><small>24</small></sup>  או בשׂר כי־יהיה בערו מכות־אשׁ והיתה מחית המכוה בהרת לבנה אדמדמת או לבנה׃ </p>
<p id="v25"><sup><small>25</small></sup>  וראה אתה הכהן והנה נהפך שׂער לבן בבהרת ומראה עמק מן־העור צרעת הוא במכוה פרחה וטמא אתו הכהן נגע צרעת הוא׃ </p>
<p id="v26"><sup><small>26</small></sup>  ואם יראנה הכהן והנה אין־בבהרת שׂער לבן ושׁפלה איננה מן־העור והוא כהה והסגירו הכהן שׁבעת ימים׃ </p>
<p id="v27"><sup><small>27</small></sup>  וראהו הכהן ביום השׁביעי אם־פשׂה תפשׂה בעור וטמא הכהן אתו נגע צרעת הוא׃ </p>
<p id="v28"><sup><small>28</small></sup>  ואם־תחתיה תעמד הבהרת לא־פשׂתה בעור והוא כהה שׂאת המכוה הוא וטהרו הכהן כי־צרבת המכוה הוא׃ </p>
<p id="v29"><sup><small>29</small></sup>  ואישׁ או אשׁה כי־יהיה בו נגע בראשׁ או בזקן׃ </p>
<p id="v30"><sup><small>30</small></sup>  וראה הכהן את־הנגע והנה מראהו עמק מן־העור ובו שׂער צהב דק וטמא אתו הכהן נתק הוא צרעת הראשׁ או הזקן הוא׃ </p>
<p id="v31"><sup><small>31</small></sup>  וכי־יראה הכהן את־נגע הנתק והנה אין־מראהו עמק מן־העור ושׂער שׁחר אין בו והסגיר הכהן את־נגע הנתק שׁבעת ימים׃ </p>
<p id="v32"><sup><small>32</small></sup>  וראה הכהן את־הנגע ביום השׁביעי והנה לא־פשׂה הנתק ולא־היה בו שׂער צהב ומראה הנתק אין עמק מן־העור׃ </p>
<p id="v33"><sup><small>33</small></sup>  והתגלח ואת־הנתק לא יגלח והסגיר הכהן את־הנתק שׁבעת ימים שׁנית׃ </p>
<p id="v34"><sup><small>34</small></sup>  וראה הכהן את־הנתק ביום השׁביעי והנה לא־פשׂה הנתק בעור ומראהו איננו עמק מן־העור וטהר אתו הכהן וכבס בגדיו וטהר׃ </p>
<p id="v35"><sup><small>35</small></sup>  ואם־פשׂה יפשׂה הנתק בעור אחרי טהרתו׃ </p>
<p id="v36"><sup><small>36</small></sup>  וראהו הכהן והנה פשׂה הנתק בעור לא־יבקר הכהן לשׂער הצהב טמא הוא׃ </p>
<p id="v37"><sup><small>37</small></sup>  ואם־בעיניו עמד הנתק ושׂער שׁחר צמח־בו נרפא הנתק טהור הוא וטהרו הכהן׃ </p>
<p id="v38"><sup><small>38</small></sup>  ואישׁ או־אשׁה כי־יהיה בעור־בשׂרם בהרת בהרת לבנת׃ </p>
<p id="v39"><sup><small>39</small></sup>  וראה הכהן והנה בעור־בשׂרם בהרת כהות לבנת בהק הוא פרח בעור טהור הוא׃ </p>
<p id="v40"><sup><small>40</small></sup>  ואישׁ כי ימרט ראשׁו קרח הוא טהור הוא׃ </p>
<p id="v41"><sup><small>41</small></sup>  ואם מפאת פניו ימרט ראשׁו גבח הוא טהור הוא׃ </p>
<p id="v42"><sup><small>42</small></sup>  וכי־יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו׃ </p>
<p id="v43"><sup><small>43</small></sup>  וראה אתו הכהן והנה שׂאת־הנגע לבנה אדמדמת בקרחתו או בגבחתו כמראה צרעת עור בשׂר׃ </p>
<p id="v44"><sup><small>44</small></sup>  אישׁ־צרוע הוא טמא הוא טמא יטמאנו הכהן בראשׁו נגעו׃ </p>
<p id="v45"><sup><small>45</small></sup>  והצרוע אשׁר־בו הנגע בגדיו יהיו פרמים וראשׁו יהיה פרוע ועל־שׂפם יעטה וטמא טמא יקרא׃ <sup id="cite1"><a href="#fn1">[1]</a></sup></p>
<p id="v46"><sup><small>46</small></sup>  כל־ימי אשׁר הנגע בו יטמא טמא הוא בדד ישׁב מחוץ למחנה מושׁבו׃ </p>
<p id="v47"><sup><small>47</small></sup>  והבגד כי־יהיה בו נגע צרעת בבגד צמר או בבגד פשׁתים׃ </p>
<p id="v48"><sup><small>48</small></sup>  או בשׁתי או בערב לפשׁתים ולצמר או בעור או בכל־מלאכת עור׃ </p>
<p id="v49"><sup><small>49</small></sup>  והיה הנגע ירקרק או אדמדם בבגד או בעור או־בשׁתי או־בערב או בכל־כלי־עור נגע צרעת הוא והראה את־הכהן׃ </p>
<p id="v50"><sup><small>50</small></sup>  וראה הכהן את־הנגע והסגיר את־הנגע שׁבעת ימים׃ </p>
<p id="v51"><sup><small>51</small></sup>  וראה את־הנגע ביום השׁביעי כי־פשׂה הנגע בבגד או־בשׁתי או־בערב או בעור לכל אשׁר־יעשׂה העור למלאכה צרעת ממארת הנגע טמא הוא׃ </p>
<p id="v52"><sup><small>52</small></sup>  ושׂרף את־הבגד או את־השׁתי או את־הערב בצמר או בפשׁתים או את־כל־כלי העור אשׁר־יהיה בו הנגע כי־צרעת ממארת הוא באשׁ תשׂרף׃ </p>
<p id="v53"><sup><small>53</small></sup>  ואם יראה הכהן והנה לא־פשׂה הנגע בבגד או בשׁתי או בערב או בכל־כלי־עור׃ </p>
<p id="v54"><sup><small>54</small></sup>  וצוה הכהן וכבסו את אשׁר־בו הנגע והסגירו שׁבעת־ימים שׁנית׃ </p>
<p id="v55"><sup><small>55</small></sup>  וראה הכהן אחרי הכבס את־הנגע והנה לא־הפך הנגע את־עינו והנגע לא־פשׂה טמא הוא באשׁ תשׂרפנו פחתת הוא בקרחתו או בגבחתו׃ </p>
<p id="v56"><sup><small>56</small></sup>  ואם ראה הכהן והנה כהה הנגע אחרי הכבס אתו וקרע אתו מן־הבגד או מן־העור או מן־השׁתי או מן־הערב׃ </p>
<p id="v57"><sup><small>57</small></sup>  ואם־תראה עוד בבגד או־בשׁתי או־בערב או בכל־כלי־עור פרחת הוא באשׁ תשׂרפנו את אשׁר־בו הנגע׃ </p>
<p id="v58"><sup><small>58</small></sup>  והבגד או־השׁתי או־הערב או־כל־כלי העור אשׁר תכבס וסר מהם הנגע וכבס שׁנית וטהר׃ </p>
<p id="v59"><sup><small>59</small></sup>  זאת תורת נגע־צרעת בגד הצמר או הפשׁתים או השׁתי או הערב או כל־כלי־עור לטהרו או לטמאו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/12">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 12</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/14">
          <span class="pr-2">ויקרא - פֶּרֶק 14</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 13:45 <i>וידוי פולחני: טמא</i>: <a href="/he/The_Urantia_Book/89#p2_5">או 89:2.5</a>. </li>
</ol>
</div>
