<!--
title: ויקרא - פֶּרֶק 14
description: 
published: true
date: 2023-11-8T20:31:8Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/13">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 13</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/15">
          <span class="pr-2">ויקרא - פֶּרֶק 15</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  זאת תהיה תורת המצרע ביום טהרתו והובא אל־הכהן׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  ויצא הכהן אל־מחוץ למחנה וראה הכהן והנה נרפא נגע־הצרעת מן־הצרוע׃ </p>
<p id="v4"><sup><small>4</small></sup>  וצוה הכהן ולקח למטהר שׁתי־צפרים חיות טהרות ועץ ארז ושׁני תולעת ואזב׃ </p>
<p id="v5"><sup><small>5</small></sup>  וצוה הכהן ושׁחט את־הצפור האחת אל־כלי־חרשׂ על־מים חיים׃ </p>
<p id="v6"><sup><small>6</small></sup>  את־הצפר החיה יקח אתה ואת־עץ הארז ואת־שׁני התולעת ואת־האזב וטבל אותם ואת הצפר החיה בדם הצפר השׁחטה על המים החיים׃ </p>
<p id="v7"><sup><small>7</small></sup>  והזה על המטהר מן־הצרעת שׁבע פעמים וטהרו ושׁלח את־הצפר החיה על־פני השׂדה׃ </p>
<p id="v8"><sup><small>8</small></sup>  וכבס המטהר את־בגדיו וגלח את־כל־שׂערו ורחץ במים וטהר ואחר יבוא אל־המחנה וישׁב מחוץ לאהלו שׁבעת ימים׃ </p>
<p id="v9"><sup><small>9</small></sup>  והיה ביום השׁביעי יגלח את־כל־שׂערו את־ראשׁו ואת־זקנו ואת גבת עיניו ואת־כל־שׂערו יגלח וכבס את־בגדיו ורחץ את־בשׂרו במים וטהר׃ </p>
<p id="v10"><sup><small>10</small></sup>  וביום השׁמיני יקח שׁני־כבשׂים תמימם וכבשׂה אחת בת־שׁנתה תמימה ושׁלשׁה עשׂרנים סלת מנחה בלולה בשׁמן ולג אחד שׁמן׃ </p>
<p id="v11"><sup><small>11</small></sup>  והעמיד הכהן המטהר את האישׁ המטהר ואתם לפני יהוה פתח אהל מועד׃ </p>
<p id="v12"><sup><small>12</small></sup>  ולקח הכהן את־הכבשׂ האחד והקריב אתו לאשׁם ואת־לג השׁמן והניף אתם תנופה לפני יהוה׃ </p>
<p id="v13"><sup><small>13</small></sup>  ושׁחט את־הכבשׂ במקום אשׁר ישׁחט את־החטאת ואת־העלה במקום הקדשׁ כי כחטאת האשׁם הוא לכהן קדשׁ קדשׁים הוא׃ </p>
<p id="v14"><sup><small>14</small></sup>  ולקח הכהן מדם האשׁם ונתן הכהן על־תנוך אזן המטהר הימנית ועל־בהן ידו הימנית ועל־בהן רגלו הימנית׃ </p>
<p id="v15"><sup><small>15</small></sup>  ולקח הכהן מלג השׁמן ויצק על־כף הכהן השׂמאלית׃ </p>
<p id="v16"><sup><small>16</small></sup>  וטבל הכהן את־אצבעו הימנית מן־השׁמן אשׁר על־כפו השׂמאלית והזה מן־השׁמן באצבעו שׁבע פעמים לפני יהוה׃ </p>
<p id="v17"><sup><small>17</small></sup>  ומיתר השׁמן אשׁר על־כפו יתן הכהן על־תנוך אזן המטהר הימנית ועל־בהן ידו הימנית ועל־בהן רגלו הימנית על דם האשׁם׃ </p>
<p id="v18"><sup><small>18</small></sup>  והנותר בשׁמן אשׁר על־כף הכהן יתן על־ראשׁ המטהר וכפר עליו הכהן לפני יהוה׃ </p>
<p id="v19"><sup><small>19</small></sup>  ועשׂה הכהן את־החטאת וכפר על־המטהר מטמאתו ואחר ישׁחט את־העלה׃ </p>
<p id="v20"><sup><small>20</small></sup>  והעלה הכהן את־העלה ואת־המנחה המזבחה וכפר עליו הכהן וטהר׃ </p>
<p id="v21"><sup><small>21</small></sup>  ואם־דל הוא ואין ידו משׂגת ולקח כבשׂ אחד אשׁם לתנופה לכפר עליו ועשׂרון סלת אחד בלול בשׁמן למנחה ולג שׁמן׃ </p>
<p id="v22"><sup><small>22</small></sup>  ושׁתי תרים או שׁני בני יונה אשׁר תשׂיג ידו והיה אחד חטאת והאחד עלה׃ </p>
<p id="v23"><sup><small>23</small></sup>  והביא אתם ביום השׁמיני לטהרתו אל־הכהן אל־פתח אהל־מועד לפני יהוה׃ </p>
<p id="v24"><sup><small>24</small></sup>  ולקח הכהן את־כבשׂ האשׁם ואת־לג השׁמן והניף אתם הכהן תנופה לפני יהוה׃ </p>
<p id="v25"><sup><small>25</small></sup>  ושׁחט את־כבשׂ האשׁם ולקח הכהן מדם האשׁם ונתן על־תנוך אזן־המטהר הימנית ועל־בהן ידו הימנית ועל־בהן רגלו הימנית׃ </p>
<p id="v26"><sup><small>26</small></sup>  ומן־השׁמן יצק הכהן על־כף הכהן השׂמאלית׃ </p>
<p id="v27"><sup><small>27</small></sup>  והזה הכהן באצבעו הימנית מן־השׁמן אשׁר על־כפו השׂמאלית שׁבע פעמים לפני יהוה׃ </p>
<p id="v28"><sup><small>28</small></sup>  ונתן הכהן מן־השׁמן אשׁר על־כפו על־תנוך אזן המטהר הימנית ועל־בהן ידו הימנית ועל־בהן רגלו הימנית על־מקום דם האשׁם׃ </p>
<p id="v29"><sup><small>29</small></sup>  והנותר מן־השׁמן אשׁר על־כף הכהן יתן על־ראשׁ המטהר לכפר עליו לפני יהוה׃ </p>
<p id="v30"><sup><small>30</small></sup>  ועשׂה את־האחד מן־התרים או מן־בני היונה מאשׁר תשׂיג ידו׃ </p>
<p id="v31"><sup><small>31</small></sup>  את אשׁר־תשׂיג ידו את־האחד חטאת ואת־האחד עלה על־המנחה וכפר הכהן על המטהר לפני יהוה׃ </p>
<p id="v32"><sup><small>32</small></sup>  זאת תורת אשׁר־בו נגע צרעת אשׁר לא־תשׂיג ידו בטהרתו׃ </p>
<p id="v33"><sup><small>33</small></sup>  וידבר יהוה אל־משׁה ואל־אהרן לאמר׃ </p>
<p id="v34"><sup><small>34</small></sup>  כי תבאו אל־ארץ כנען אשׁר אני נתן לכם לאחזה ונתתי נגע צרעת בבית ארץ אחזתכם׃ </p>
<p id="v35"><sup><small>35</small></sup>  ובא אשׁר־לו הבית והגיד לכהן לאמר כנגע נראה לי בבית׃ </p>
<p id="v36"><sup><small>36</small></sup>  וצוה הכהן ופנו את־הבית בטרם יבא הכהן לראות את־הנגע ולא יטמא כל־אשׁר בבית ואחר כן יבא הכהן לראות את־הבית׃ </p>
<p id="v37"><sup><small>37</small></sup>  וראה את־הנגע והנה הנגע בקירת הבית שׁקערורת ירקרקת או אדמדמת ומראיהן שׁפל מן־הקיר׃ </p>
<p id="v38"><sup><small>38</small></sup>  ויצא הכהן מן־הבית אל־פתח הבית והסגיר את־הבית שׁבעת ימים׃ </p>
<p id="v39"><sup><small>39</small></sup>  ושׁב הכהן ביום השׁביעי וראה והנה פשׂה הנגע בקירת הבית׃ </p>
<p id="v40"><sup><small>40</small></sup>  וצוה הכהן וחלצו את־האבנים אשׁר בהן הנגע והשׁליכו אתהן אל־מחוץ לעיר אל־מקום טמא׃ </p>
<p id="v41"><sup><small>41</small></sup>  ואת־הבית יקצע מבית סביב ושׁפכו את־העפר אשׁר הקצו אל־מחוץ לעיר אל־מקום טמא׃ </p>
<p id="v42"><sup><small>42</small></sup>  ולקחו אבנים אחרות והביאו אל־תחת האבנים ועפר אחר יקח וטח את־הבית׃ </p>
<p id="v43"><sup><small>43</small></sup>  ואם־ישׁוב הנגע ופרח בבית אחר חלץ את־האבנים ואחרי הקצות את־הבית ואחרי הטוח׃ </p>
<p id="v44"><sup><small>44</small></sup>  ובא הכהן וראה והנה פשׂה הנגע בבית צרעת ממארת הוא בבית טמא הוא׃ </p>
<p id="v45"><sup><small>45</small></sup>  ונתץ את־הבית את־אבניו ואת־עציו ואת כל־עפר הבית והוציא אל־מחוץ לעיר אל־מקום טמא׃ </p>
<p id="v46"><sup><small>46</small></sup>  והבא אל־הבית כל־ימי הסגיר אתו יטמא עד־הערב׃ </p>
<p id="v47"><sup><small>47</small></sup>  והשׁכב בבית יכבס את־בגדיו והאכל בבית יכבס את־בגדיו׃ </p>
<p id="v48"><sup><small>48</small></sup>  ואם־בא יבא הכהן וראה והנה לא־פשׂה הנגע בבית אחרי הטח את־הבית וטהר הכהן את־הבית כי נרפא הנגע׃ </p>
<p id="v49"><sup><small>49</small></sup>  ולקח לחטא את־הבית שׁתי צפרים ועץ ארז ושׁני תולעת ואזב׃ </p>
<p id="v50"><sup><small>50</small></sup>  ושׁחט את־הצפר האחת אל־כלי־חרשׂ על־מים חיים׃ </p>
<p id="v51"><sup><small>51</small></sup>  ולקח את־עץ־הארז ואת־האזב ואת שׁני התולעת ואת הצפר החיה וטבל אתם בדם הצפר השׁחוטה ובמים החיים והזה אל־הבית שׁבע פעמים׃ </p>
<p id="v52"><sup><small>52</small></sup>  וחטא את־הבית בדם הצפור ובמים החיים ובצפר החיה ובעץ הארז ובאזב ובשׁני התולעת׃ </p>
<p id="v53"><sup><small>53</small></sup>  ושׁלח את־הצפר החיה אל־מחוץ לעיר אל־פני השׂדה וכפר על־הבית וטהר׃ </p>
<p id="v54"><sup><small>54</small></sup>  זאת התורה לכל־נגע הצרעת ולנתק׃ </p>
<p id="v55"><sup><small>55</small></sup>  ולצרעת הבגד ולבית׃ </p>
<p id="v56"><sup><small>56</small></sup>  ולשׂאת ולספחת ולבהרת׃ </p>
<p id="v57"><sup><small>57</small></sup>  להורת ביום הטמא וביום הטהר זאת תורת הצרעת׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/13">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 13</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/15">
          <span class="pr-2">ויקרא - פֶּרֶק 15</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 14:2-11 <i>נקה את הצרעת</i>: <a href="/he/The_Urantia_Book/90#p5_3">או 90:5.3</a>. </li>
</ol>
</div>
