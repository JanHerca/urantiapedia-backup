<!--
title: ויקרא - פֶּרֶק 4
description: 
published: true
date: 2023-11-8T20:31:8Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/3">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 3</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/5">
          <span class="pr-2">ויקרא - פֶּרֶק 5</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  דבר אל־בני ישׂראל לאמר נפשׁ כי־תחטא בשׁגגה מכל מצות יהוה אשׁר לא תעשׂינה ועשׂה מאחת מהנה׃ </p>
<p id="v3"><sup><small>3</small></sup>  אם הכהן המשׁיח יחטא לאשׁמת העם והקריב על חטאתו אשׁר חטא פר בן־בקר תמים ליהוה לחטאת׃ </p>
<p id="v4"><sup><small>4</small></sup>  והביא את־הפר אל־פתח אהל מועד לפני יהוה וסמך את־ידו על־ראשׁ הפר ושׁחט את־הפר לפני יהוה׃ </p>
<p id="v5"><sup><small>5</small></sup>  ולקח הכהן המשׁיח מדם הפר והביא אתו אל־אהל מועד׃ </p>
<p id="v6"><sup><small>6</small></sup>  וטבל הכהן את־אצבעו בדם והזה מן־הדם שׁבע פעמים לפני יהוה את־פני פרכת הקדשׁ׃ </p>
<p id="v7"><sup><small>7</small></sup>  ונתן הכהן מן־הדם על־קרנות מזבח קטרת הסמים לפני יהוה אשׁר באהל מועד ואת כל־דם הפר ישׁפך אל־יסוד מזבח העלה אשׁר־פתח אהל מועד׃ </p>
<p id="v8"><sup><small>8</small></sup>  ואת־כל־חלב פר החטאת ירים ממנו את־החלב המכסה על־הקרב ואת כל־החלב אשׁר על־הקרב׃ </p>
<p id="v9"><sup><small>9</small></sup>  ואת שׁתי הכלית ואת־החלב אשׁר עליהן אשׁר על־הכסלים ואת־היתרת על־הכבד על־הכליות יסירנה׃ </p>
<p id="v10"><sup><small>10</small></sup>  כאשׁר יורם משׁור זבח השׁלמים והקטירם הכהן על מזבח העלה׃ </p>
<p id="v11"><sup><small>11</small></sup>  ואת־עור הפר ואת־כל־בשׂרו על־ראשׁו ועל־כרעיו וקרבו ופרשׁו׃ </p>
<p id="v12"><sup><small>12</small></sup>  והוציא את־כל־הפר אל־מחוץ למחנה אל־מקום טהור אל־שׁפך הדשׁן ושׂרף אתו על־עצים באשׁ על־שׁפך הדשׁן ישׂרף׃ </p>
<p id="v13"><sup><small>13</small></sup>  ואם כל־עדת ישׂראל ישׁגו ונעלם דבר מעיני הקהל ועשׂו אחת מכל־מצות יהוה אשׁר לא־תעשׂינה ואשׁמו׃ <sup id="cite1"><a href="#fn1">[1]</a></sup></p>
<p id="v14"><sup><small>14</small></sup>  ונודעה החטאת אשׁר חטאו עליה והקריבו הקהל פר בן־בקר לחטאת והביאו אתו לפני אהל מועד׃ </p>
<p id="v15"><sup><small>15</small></sup>  וסמכו זקני העדה את־ידיהם על־ראשׁ הפר לפני יהוה ושׁחט את־הפר לפני יהוה׃ </p>
<p id="v16"><sup><small>16</small></sup>  והביא הכהן המשׁיח מדם הפר אל־אהל מועד׃ </p>
<p id="v17"><sup><small>17</small></sup>  וטבל הכהן אצבעו מן־הדם והזה שׁבע פעמים לפני יהוה את פני הפרכת׃ </p>
<p id="v18"><sup><small>18</small></sup>  ומן־הדם יתן על־קרנת המזבח אשׁר לפני יהוה אשׁר באהל מועד ואת כל־הדם ישׁפך אל־יסוד מזבח העלה אשׁר־פתח אהל מועד׃ </p>
<p id="v19"><sup><small>19</small></sup>  ואת כל־חלבו ירים ממנו והקטיר המזבחה׃ </p>
<p id="v20"><sup><small>20</small></sup>  ועשׂה לפר כאשׁר עשׂה לפר החטאת כן יעשׂה־לו וכפר עלהם הכהן ונסלח להם׃ </p>
<p id="v21"><sup><small>21</small></sup>  והוציא את־הפר אל־מחוץ למחנה ושׂרף אתו כאשׁר שׂרף את הפר הראשׁון חטאת הקהל הוא׃ </p>
<p id="v22"><sup><small>22</small></sup>  אשׁר נשׂיא יחטא ועשׂה אחת מכל־מצות יהוה אלהיו אשׁר לא־תעשׂינה בשׁגגה ואשׁם׃ </p>
<p id="v23"><sup><small>23</small></sup>  או־הודע אליו חטאתו אשׁר חטא בה והביא את־קרבנו שׂעיר עזים זכר תמים׃ </p>
<p id="v24"><sup><small>24</small></sup>  וסמך ידו על־ראשׁ השׂעיר ושׁחט אתו במקום אשׁר־ישׁחט את־העלה לפני יהוה חטאת הוא׃ </p>
<p id="v25"><sup><small>25</small></sup>  ולקח הכהן מדם החטאת באצבעו ונתן על־קרנת מזבח העלה ואת־דמו ישׁפך אל־יסוד מזבח העלה׃ </p>
<p id="v26"><sup><small>26</small></sup>  ואת־כל־חלבו יקטיר המזבחה כחלב זבח השׁלמים וכפר עליו הכהן מחטאתו ונסלח לו׃ </p>
<p id="v27"><sup><small>27</small></sup>  ואם־נפשׁ אחת תחטא בשׁגגה מעם הארץ בעשׂתה אחת ממצות יהוה אשׁר לא־תעשׂינה ואשׁם׃ </p>
<p id="v28"><sup><small>28</small></sup>  או הודע אליו חטאתו אשׁר חטא והביא קרבנו שׂעירת עזים תמימה נקבה על־חטאתו אשׁר חטא׃ </p>
<p id="v29"><sup><small>29</small></sup>  וסמך את־ידו על ראשׁ החטאת ושׁחט את־החטאת במקום העלה׃ </p>
<p id="v30"><sup><small>30</small></sup>  ולקח הכהן מדמה באצבעו ונתן על־קרנת מזבח העלה ואת־כל־דמה ישׁפך אל־יסוד המזבח׃ </p>
<p id="v31"><sup><small>31</small></sup>  ואת־כל־חלבה יסיר כאשׁר הוסר חלב מעל זבח השׁלמים והקטיר הכהן המזבחה לריח ניחח ליהוה וכפר עליו הכהן ונסלח לו׃ </p>
<p id="v32"><sup><small>32</small></sup>  ואם־כבשׂ יביא קרבנו לחטאת נקבה תמימה יביאנה׃ <sup id="cite2"><a href="#fn2">[2]</a></sup></p>
<p id="v33"><sup><small>33</small></sup>  וסמך את־ידו על ראשׁ החטאת ושׁחט אתה לחטאת במקום אשׁר ישׁחט את־העלה׃ </p>
<p id="v34"><sup><small>34</small></sup>  ולקח הכהן מדם החטאת באצבעו ונתן על־קרנת מזבח העלה ואת־כל־דמה ישׁפך אל־יסוד המזבח׃ </p>
<p id="v35"><sup><small>35</small></sup>  ואת־כל־חלבה יסיר כאשׁר יוסר חלב־הכשׂב מזבח השׁלמים והקטיר הכהן אתם המזבחה על אשׁי יהוה וכפר עליו הכהן על־חטאתו אשׁר־חטא ונסלח לו׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Leviticus/3">
          <span class="mdi mdi-arrow-left-drop-circle"></span><span class="pl-2">ויקרא - פֶּרֶק 3</span>
        </a>
        </td>
        <td>
        <a href="/he/Bible/Leviticus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Leviticus/5">
          <span class="pr-2">ויקרא - פֶּרֶק 5</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 4:13-21 <i>טהר את חטאי העדה</i>: <a href="/he/The_Urantia_Book/90#p5_3">או 90:5.3</a>. </li>
  <li id="fn2"><a href="#cite2">↑</a> 4:32 <i>כבש קרבן</i>: <a href="/he/The_Urantia_Book/85#p3_4">או 85:3.4</a>. </li>
</ol>
</div>
