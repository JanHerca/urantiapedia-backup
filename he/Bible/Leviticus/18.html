<!--
title: ויקרא - פֶּרֶק 18
description: 
published: true
date: 2022-10-6T10:37:18Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Leviticus/17">ויקרא - פֶּרֶק 17</a></td>
        <td><a href="/he/Bible/Leviticus/Index">אינדקס</a></td>
        <td><a href="/he/Bible/Leviticus/19">ויקרא - פֶּרֶק 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  דבר אל־בני ישׂראל ואמרת אלהם אני יהוה אלהיכם׃ </p>
<p id="v3"><sup><small>3</small></sup>  כמעשׂה ארץ־מצרים אשׁר ישׁבתם־בה לא תעשׂו וכמעשׂה ארץ־כנען אשׁר אני מביא אתכם שׁמה לא תעשׂו ובחקתיהם לא תלכו׃ </p>
<p id="v4"><sup><small>4</small></sup>  את־משׁפטי תעשׂו ואת־חקתי תשׁמרו ללכת בהם אני יהוה אלהיכם׃ </p>
<p id="v5"><sup><small>5</small></sup>  ושׁמרתם את־חקתי ואת־משׁפטי אשׁר יעשׂה אתם האדם וחי בהם אני יהוה׃ </p>
<p id="v6"><sup><small>6</small></sup>  אישׁ אישׁ אל־כל־שׁאר בשׂרו לא תקרבו לגלות ערוה אני יהוה׃ </p>
<p id="v7"><sup><small>7</small></sup>  ערות אביך וערות אמך לא תגלה אמך הוא לא תגלה ערותה׃ </p>
<p id="v8"><sup><small>8</small></sup>  ערות אשׁת־אביך לא תגלה ערות אביך הוא׃ </p>
<p id="v9"><sup><small>9</small></sup>  ערות אחותך בת־אביך או בת־אמך מולדת בית או מולדת חוץ לא תגלה ערותן׃ <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  ערות בת־בנך או בת־בתך לא תגלה ערותן כי ערותך הנה׃ </p>
<p id="v11"><sup><small>11</small></sup>  ערות בת־אשׁת אביך מולדת אביך אחותך הוא לא תגלה ערותה׃ </p>
<p id="v12"><sup><small>12</small></sup>  ערות אחות־אביך לא תגלה שׁאר אביך הוא׃ </p>
<p id="v13"><sup><small>13</small></sup>  ערות אחות־אמך לא תגלה כי־שׁאר אמך הוא׃ </p>
<p id="v14"><sup><small>14</small></sup>  ערות אחי־אביך לא תגלה אל־אשׁתו לא תקרב דדתך הוא׃ </p>
<p id="v15"><sup><small>15</small></sup>  ערות כלתך לא תגלה אשׁת בנך הוא לא תגלה ערותה׃ </p>
<p id="v16"><sup><small>16</small></sup>  ערות אשׁת־אחיך לא תגלה ערות אחיך הוא׃ </p>
<p id="v17"><sup><small>17</small></sup>  ערות אשׁה ובתה לא תגלה את־בת־בנה ואת־בת־בתה לא תקח לגלות ערותה שׁארה הנה זמה הוא׃ </p>
<p id="v18"><sup><small>18</small></sup>  ואשׁה אל־אחתה לא תקח לצרר לגלות ערותה עליה בחייה׃ </p>
<p id="v19"><sup><small>19</small></sup>  ואל־אשׁה בנדת טמאתה לא תקרב לגלות ערותה׃ </p>
<p id="v20"><sup><small>20</small></sup>  ואל־אשׁת עמיתך לא־תתן שׁכבתך לזרע לטמאה־בה׃ </p>
<p id="v21"><sup><small>21</small></sup>  ומזרעך לא־תתן להעביר למלך ולא תחלל את־שׁם אלהיך אני יהוה׃ <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  ואת־זכר לא תשׁכב משׁכבי אשׁה תועבה הוא׃ </p>
<p id="v23"><sup><small>23</small></sup>  ובכל־בהמה לא־תתן שׁכבתך לטמאה־בה ואשׁה לא־תעמד לפני בהמה לרבעה תבל הוא׃ </p>
<p id="v24"><sup><small>24</small></sup>  אל־תטמאו בכל־אלה כי בכל־אלה נטמאו הגוים אשׁר־אני משׁלח מפניכם׃ </p>
<p id="v25"><sup><small>25</small></sup>  ותטמא הארץ ואפקד עונה עליה ותקא הארץ את־ישׁביה׃ </p>
<p id="v26"><sup><small>26</small></sup>  ושׁמרתם אתם את־חקתי ואת־משׁפטי ולא תעשׂו מכל התועבת האלה האזרח והגר הגר בתוככם׃ </p>
<p id="v27"><sup><small>27</small></sup>  כי את־כל־התועבת האל עשׂו אנשׁי־הארץ אשׁר לפניכם ותטמא הארץ׃ </p>
<p id="v28"><sup><small>28</small></sup>  ולא־תקיא הארץ אתכם בטמאכם אתה כאשׁר קאה את־הגוי אשׁר לפניכם׃ </p>
<p id="v29"><sup><small>29</small></sup>  כי כל־אשׁר יעשׂה מכל התועבת האלה ונכרתו הנפשׁות העשׂת מקרב עמם׃ </p>
<p id="v30"><sup><small>30</small></sup>  ושׁמרתם את־משׁמרתי לבלתי עשׂות מחקות התועבת אשׁר נעשׂו לפניכם ולא תטמאו בהם אני יהוה אלהיכם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Leviticus/17">ויקרא - פֶּרֶק 17</a></td>
        <td><a href="/he/Bible/Leviticus/Index">אינדקס</a></td>
        <td><a href="/he/Bible/Leviticus/19">ויקרא - פֶּרֶק 19</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 18:21 <i>"אלים" מתחרים מולך</i>: <a href="/he/The_Urantia_Book/95#p1_3">או 95:1.3</a>.  <i>יראת שמים</i>: <a href="/he/The_Urantia_Book/85#p4_4">או 85:4.4</a>. </li>
  <li id="fn2"><a href="#cite2">↑</a> 18:9 <i>איגודים אסורים</i>: <a href="/he/The_Urantia_Book/82#p5_4">או 82:5.4</a>. </li>
</ol>
</div>
