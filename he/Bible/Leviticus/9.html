<!--
title: ויקרא - פֶּרֶק 9
description: 
published: true
date: 2022-10-6T10:37:18Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Leviticus/8">ויקרא - פֶּרֶק 8</a></td>
        <td><a href="/he/Bible/Leviticus/Index">אינדקס</a></td>
        <td><a href="/he/Bible/Leviticus/10">ויקרא - פֶּרֶק 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויהי ביום השׁמיני קרא משׁה לאהרן ולבניו ולזקני ישׂראל׃ </p>
<p id="v2"><sup><small>2</small></sup>  ויאמר אל־אהרן קח־לך עגל בן־בקר לחטאת ואיל לעלה תמימם והקרב לפני יהוה׃ </p>
<p id="v3"><sup><small>3</small></sup>  ואל־בני ישׂראל תדבר לאמר קחו שׂעיר־עזים לחטאת ועגל וכבשׂ בני־שׁנה תמימם לעלה׃ </p>
<p id="v4"><sup><small>4</small></sup>  ושׁור ואיל לשׁלמים לזבח לפני יהוה ומנחה בלולה בשׁמן כי היום יהוה נראה אליכם׃ </p>
<p id="v5"><sup><small>5</small></sup>  ויקחו את אשׁר צוה משׁה אל־פני אהל מועד ויקרבו כל־העדה ויעמדו לפני יהוה׃ </p>
<p id="v6"><sup><small>6</small></sup>  ויאמר משׁה זה הדבר אשׁר־צוה יהוה תעשׂו וירא אליכם כבוד יהוה׃ </p>
<p id="v7"><sup><small>7</small></sup>  ויאמר משׁה אל־אהרן קרב אל־המזבח ועשׂה את־חטאתך ואת־עלתך וכפר בעדך ובעד העם ועשׂה את־קרבן העם וכפר בעדם כאשׁר צוה יהוה׃ </p>
<p id="v8"><sup><small>8</small></sup>  ויקרב אהרן אל־המזבח וישׁחט את־עגל החטאת אשׁר־לו׃ </p>
<p id="v9"><sup><small>9</small></sup>  ויקרבו בני אהרן את־הדם אליו ויטבל אצבעו בדם ויתן על־קרנות המזבח ואת־הדם יצק אל־יסוד המזבח׃ </p>
<p id="v10"><sup><small>10</small></sup>  ואת־החלב ואת־הכלית ואת־היתרת מן־הכבד מן־החטאת הקטיר המזבחה כאשׁר צוה יהוה את־משׁה׃ </p>
<p id="v11"><sup><small>11</small></sup>  ואת־הבשׂר ואת־העור שׂרף באשׁ מחוץ למחנה׃ </p>
<p id="v12"><sup><small>12</small></sup>  וישׁחט את־העלה וימצאו בני אהרן אליו את־הדם ויזרקהו על־המזבח סביב׃ </p>
<p id="v13"><sup><small>13</small></sup>  ואת־העלה המציאו אליו לנתחיה ואת־הראשׁ ויקטר על־המזבח׃ </p>
<p id="v14"><sup><small>14</small></sup>  וירחץ את־הקרב ואת־הכרעים ויקטר על־העלה המזבחה׃ </p>
<p id="v15"><sup><small>15</small></sup>  ויקרב את קרבן העם ויקח את־שׂעיר החטאת אשׁר לעם וישׁחטהו ויחטאהו כראשׁון׃ </p>
<p id="v16"><sup><small>16</small></sup>  ויקרב את־העלה ויעשׂה כמשׁפט׃ </p>
<p id="v17"><sup><small>17</small></sup>  ויקרב את־המנחה וימלא כפו ממנה ויקטר על־המזבח מלבד עלת הבקר׃ </p>
<p id="v18"><sup><small>18</small></sup>  וישׁחט את־השׁור ואת־האיל זבח השׁלמים אשׁר לעם וימצאו בני אהרן את־הדם אליו ויזרקהו על־המזבח סביב׃ </p>
<p id="v19"><sup><small>19</small></sup>  ואת־החלבים מן־השׁור ומן־האיל האליה והמכסה והכלית ויתרת הכבד׃ </p>
<p id="v20"><sup><small>20</small></sup>  וישׂימו את־החלבים על־החזות ויקטר החלבים המזבחה׃ </p>
<p id="v21"><sup><small>21</small></sup>  ואת החזות ואת שׁוק הימין הניף אהרן תנופה לפני יהוה כאשׁר צוה משׁה׃ </p>
<p id="v22"><sup><small>22</small></sup>  וישׂא אהרן את־ידו אל־העם ויברכם וירד מעשׂת החטאת והעלה והשׁלמים׃ </p>
<p id="v23"><sup><small>23</small></sup>  ויבא משׁה ואהרן אל־אהל מועד ויצאו ויברכו את־העם וירא כבוד־יהוה אל־כל־העם׃ </p>
<p id="v24"><sup><small>24</small></sup>  ותצא אשׁ מלפני יהוה ותאכל על־המזבח את־העלה ואת־החלבים וירא כל־העם וירנו ויפלו על־פניהם׃ <sup id="cite1"><a href="#fn1">[1]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Leviticus/8">ויקרא - פֶּרֶק 8</a></td>
        <td><a href="/he/Bible/Leviticus/Index">אינדקס</a></td>
        <td><a href="/he/Bible/Leviticus/10">ויקרא - פֶּרֶק 10</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 9:24 <i>אש מאלים</i>: <a href="/he/The_Urantia_Book/69#p6_6">או 69:6.6</a>. </li>
</ol>
</div>
