<!--
title: ויקרא - פֶּרֶק 10
description: 
published: true
date: 2022-10-6T10:37:18Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Leviticus/9">ויקרא - פֶּרֶק 9</a></td>
        <td><a href="/he/Bible/Leviticus/Index">אינדקס</a></td>
        <td><a href="/he/Bible/Leviticus/11">ויקרא - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויקחו בני־אהרן נדב ואביהוא אישׁ מחתתו ויתנו בהן אשׁ וישׂימו עליה קטרת ויקריבו לפני יהוה אשׁ זרה אשׁר לא צוה אתם׃ <sup id="cite2"><a href="#fn2">[2]</a></sup></p>
<p id="v2"><sup><small>2</small></sup>  ותצא אשׁ מלפני יהוה ותאכל אותם וימתו לפני יהוה׃ </p>
<p id="v3"><sup><small>3</small></sup>  ויאמר משׁה אל־אהרן הוא אשׁר־דבר יהוה לאמר בקרבי אקדשׁ ועל־פני כל־העם אכבד וידם אהרן׃ </p>
<p id="v4"><sup><small>4</small></sup>  ויקרא משׁה אל־מישׁאל ואל אלצפן בני עזיאל דד אהרן ויאמר אלהם קרבו שׂאו את־אחיכם מאת פני־הקדשׁ אל־מחוץ למחנה׃ </p>
<p id="v5"><sup><small>5</small></sup>  ויקרבו וישׂאם בכתנתם אל־מחוץ למחנה כאשׁר דבר משׁה׃ </p>
<p id="v6"><sup><small>6</small></sup>  ויאמר משׁה אל־אהרן ולאלעזר ולאיתמר בניו ראשׁיכם אל־תפרעו ובגדיכם לא־תפרמו ולא תמתו ועל כל־העדה יקצף ואחיכם כל־בית ישׂראל יבכו את־השׂרפה אשׁר שׂרף יהוה׃ <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  ומפתח אהל מועד לא תצאו פן־תמתו כי־שׁמן משׁחת יהוה עליכם ויעשׂו כדבר משׁה׃ </p>
<p id="v8"><sup><small>8</small></sup>  וידבר יהוה אל־אהרן לאמר׃ </p>
<p id="v9"><sup><small>9</small></sup>  יין ושׁכר אל־תשׁת אתה ובניך אתך בבאכם אל־אהל מועד ולא תמתו חקת עולם לדרתיכם׃ </p>
<p id="v10"><sup><small>10</small></sup>  ולהבדיל בין הקדשׁ ובין החל ובין הטמא ובין הטהור׃ </p>
<p id="v11"><sup><small>11</small></sup>  ולהורת את־בני ישׂראל את כל־החקים אשׁר דבר יהוה אליהם ביד־משׁה׃ </p>
<p id="v12"><sup><small>12</small></sup>  וידבר משׁה אל־אהרן ואל אלעזר ואל־איתמר בניו הנותרים קחו את־המנחה הנותרת מאשׁי יהוה ואכלוה מצות אצל המזבח כי קדשׁ קדשׁים הוא׃ </p>
<p id="v13"><sup><small>13</small></sup>  ואכלתם אתה במקום קדושׁ כי חקך וחק־בניך הוא מאשׁי יהוה כי־כן צויתי׃ </p>
<p id="v14"><sup><small>14</small></sup>  ואת חזה התנופה ואת שׁוק התרומה תאכלו במקום טהור אתה ובניך ובנתיך אתך כי־חקך וחק־בניך נתנו מזבחי שׁלמי בני ישׂראל׃ </p>
<p id="v15"><sup><small>15</small></sup>  שׁוק התרומה וחזה התנופה על אשׁי החלבים יביאו להניף תנופה לפני יהוה והיה לך ולבניך אתך לחק־עולם כאשׁר צוה יהוה׃ </p>
<p id="v16"><sup><small>16</small></sup>  ואת שׂעיר החטאת דרשׁ דרשׁ משׁה והנה שׂרף ויקצף על־אלעזר ועל־איתמר בני אהרן הנותרם לאמר׃ </p>
<p id="v17"><sup><small>17</small></sup>  מדוע לא־אכלתם את־החטאת במקום הקדשׁ כי קדשׁ קדשׁים הוא ואתה נתן לכם לשׂאת את־עון העדה לכפר עליהם לפני יהוה׃ </p>
<p id="v18"><sup><small>18</small></sup>  הן לא־הובא את־דמה אל־הקדשׁ פנימה אכול תאכלו אתה בקדשׁ כאשׁר צויתי׃ </p>
<p id="v19"><sup><small>19</small></sup>  וידבר אהרן אל־משׁה הן היום הקריבו את־חטאתם ואת־עלתם לפני יהוה ותקראנה אתי כאלה ואכלתי חטאת היום הייטב בעיני יהוה׃ </p>
<p id="v20"><sup><small>20</small></sup>  וישׁמע משׁה וייטב בעיניו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Leviticus/9">ויקרא - פֶּרֶק 9</a></td>
        <td><a href="/he/Bible/Leviticus/Index">אינדקס</a></td>
        <td><a href="/he/Bible/Leviticus/11">ויקרא - פֶּרֶק 11</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 10:6 <i>אל של כעס גדול, כעס עז</i>: <a href="/he/The_Urantia_Book/142#p2_1">או 142:2.1</a>. </li>
  <li id="fn2"><a href="#cite2">↑</a> 10:1-2 <i>חשש מהפרת טאבו</i>: <a href="/he/The_Urantia_Book/89#p1_2">או 89:1.2</a>.  <i>אש מאלים</i>: <a href="/he/The_Urantia_Book/69#p6_6">או 69:6.6</a>. </li>
</ol>
</div>
