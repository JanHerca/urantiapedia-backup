<!--
title: ויקרא - פֶּרֶק 7
description: 
published: true
date: 2022-10-6T10:37:18Z
tags: bible, bible—leviticus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Leviticus/6">ויקרא - פֶּרֶק 6</a></td>
        <td><a href="/he/Bible/Leviticus/Index">אינדקס</a></td>
        <td><a href="/he/Bible/Leviticus/8">ויקרא - פֶּרֶק 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וזאת תורת האשׁם קדשׁ קדשׁים הוא׃ </p>
<p id="v2"><sup><small>2</small></sup>  במקום אשׁר ישׁחטו את־העלה ישׁחטו את־האשׁם ואת־דמו יזרק על־המזבח סביב׃ </p>
<p id="v3"><sup><small>3</small></sup>  ואת כל־חלבו יקריב ממנו את האליה ואת־החלב המכסה את־הקרב׃ </p>
<p id="v4"><sup><small>4</small></sup>  ואת שׁתי הכלית ואת־החלב אשׁר עליהן אשׁר על־הכסלים ואת־היתרת על־הכבד על־הכלית יסירנה׃ </p>
<p id="v5"><sup><small>5</small></sup>  והקטיר אתם הכהן המזבחה אשׁה ליהוה אשׁם הוא׃ </p>
<p id="v6"><sup><small>6</small></sup>  כל־זכר בכהנים יאכלנו במקום קדושׁ יאכל קדשׁ קדשׁים הוא׃ </p>
<p id="v7"><sup><small>7</small></sup>  כחטאת כאשׁם תורה אחת להם הכהן אשׁר יכפר־בו לו יהיה׃ </p>
<p id="v8"><sup><small>8</small></sup>  והכהן המקריב את־עלת אישׁ עור העלה אשׁר הקריב לכהן לו יהיה׃ </p>
<p id="v9"><sup><small>9</small></sup>  וכל־מנחה אשׁר תאפה בתנור וכל־נעשׂה במרחשׁת ועל־מחבת לכהן המקריב אתה לו תהיה׃ </p>
<p id="v10"><sup><small>10</small></sup>  וכל־מנחה בלולה־בשׁמן וחרבה לכל־בני אהרן תהיה אישׁ כאחיו׃ </p>
<p id="v11"><sup><small>11</small></sup>  וזאת תורת זבח השׁלמים אשׁר יקריב ליהוה׃ </p>
<p id="v12"><sup><small>12</small></sup>  אם על־תודה יקריבנו והקריב על־זבח התודה חלות מצות בלולת בשׁמן ורקיקי מצות משׁחים בשׁמן וסלת מרבכת חלת בלולת בשׁמן׃ </p>
<p id="v13"><sup><small>13</small></sup>  על־חלת לחם חמץ יקריב קרבנו על־זבח תודת שׁלמיו׃ </p>
<p id="v14"><sup><small>14</small></sup>  והקריב ממנו אחד מכל־קרבן תרומה ליהוה לכהן הזרק את־דם השׁלמים לו יהיה׃ </p>
<p id="v15"><sup><small>15</small></sup>  ובשׂר זבח תודת שׁלמיו ביום קרבנו יאכל לא־יניח ממנו עד־בקר׃ </p>
<p id="v16"><sup><small>16</small></sup>  ואם־נדר או נדבה זבח קרבנו ביום הקריבו את־זבחו יאכל וממחרת והנותר ממנו יאכל׃ </p>
<p id="v17"><sup><small>17</small></sup>  והנותר מבשׂר הזבח ביום השׁלישׁי באשׁ ישׂרף׃ </p>
<p id="v18"><sup><small>18</small></sup>  ואם האכל יאכל מבשׂר־זבח שׁלמיו ביום השׁלישׁי לא ירצה המקריב אתו לא יחשׁב לו פגול יהיה והנפשׁ האכלת ממנו עונה תשׂא׃ </p>
<p id="v19"><sup><small>19</small></sup>  והבשׂר אשׁר־יגע בכל־טמא לא יאכל באשׁ ישׂרף והבשׂר כל־טהור יאכל בשׂר׃ </p>
<p id="v20"><sup><small>20</small></sup>  והנפשׁ אשׁר־תאכל בשׂר מזבח השׁלמים אשׁר ליהוה וטמאתו עליו ונכרתה הנפשׁ ההוא מעמיה׃ </p>
<p id="v21"><sup><small>21</small></sup>  ונפשׁ כי־תגע בכל־טמא בטמאת אדם או בבהמה טמאה או בכל־שׁקץ טמא ואכל מבשׂר־זבח השׁלמים אשׁר ליהוה ונכרתה הנפשׁ ההוא מעמיה׃ </p>
<p id="v22"><sup><small>22</small></sup>  וידבר יהוה אל־משׁה לאמר׃ <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  דבר אל־בני ישׂראל לאמר כל־חלב שׁור וכשׂב ועז לא תאכלו׃ </p>
<p id="v24"><sup><small>24</small></sup>  וחלב נבלה וחלב טרפה יעשׂה לכל־מלאכה ואכל לא תאכלהו׃ </p>
<p id="v25"><sup><small>25</small></sup>  כי כל־אכל חלב מן־הבהמה אשׁר יקריב ממנה אשׁה ליהוה ונכרתה הנפשׁ האכלת מעמיה׃ </p>
<p id="v26"><sup><small>26</small></sup>  וכל־דם לא תאכלו בכל מושׁבתיכם לעוף ולבהמה׃ </p>
<p id="v27"><sup><small>27</small></sup>  כל־נפשׁ אשׁר־תאכל כל־דם ונכרתה הנפשׁ ההוא מעמיה׃ </p>
<p id="v28"><sup><small>28</small></sup>  וידבר יהוה אל־משׁה לאמר׃ </p>
<p id="v29"><sup><small>29</small></sup>  דבר אל־בני ישׂראל לאמר המקריב את־זבח שׁלמיו ליהוה יביא את־קרבנו ליהוה מזבח שׁלמיו׃ </p>
<p id="v30"><sup><small>30</small></sup>  ידיו תביאינה את אשׁי יהוה את־החלב על־החזה יביאנו את החזה להניף אתו תנופה לפני יהוה׃ </p>
<p id="v31"><sup><small>31</small></sup>  והקטיר הכהן את־החלב המזבחה והיה החזה לאהרן ולבניו׃ </p>
<p id="v32"><sup><small>32</small></sup>  ואת שׁוק הימין תתנו תרומה לכהן מזבחי שׁלמיכם׃ </p>
<p id="v33"><sup><small>33</small></sup>  המקריב את־דם השׁלמים ואת־החלב מבני אהרן לו תהיה שׁוק הימין למנה׃ </p>
<p id="v34"><sup><small>34</small></sup>  כי את־חזה התנופה ואת שׁוק התרומה לקחתי מאת בני־ישׂראל מזבחי שׁלמיהם ואתן אתם לאהרן הכהן ולבניו לחק־עולם מאת בני ישׂראל׃ </p>
<p id="v35"><sup><small>35</small></sup>  זאת משׁחת אהרן ומשׁחת בניו מאשׁי יהוה ביום הקריב אתם לכהן ליהוה׃ </p>
<p id="v36"><sup><small>36</small></sup>  אשׁר צוה יהוה לתת להם ביום משׁחו אתם מאת בני ישׂראל חקת עולם לדרתם׃ </p>
<p id="v37"><sup><small>37</small></sup>  זאת התורה לעלה למנחה ולחטאת ולאשׁם ולמלואים ולזבח השׁלמים׃ </p>
<p id="v38"><sup><small>38</small></sup>  אשׁר צוה יהוה את־משׁה בהר סיני ביום צותו את־בני ישׂראל להקריב את־קרבניהם ליהוה במדבר סיני׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Leviticus/6">ויקרא - פֶּרֶק 6</a></td>
        <td><a href="/he/Bible/Leviticus/Index">אינדקס</a></td>
        <td><a href="/he/Bible/Leviticus/8">ויקרא - פֶּרֶק 8</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 7:22-25 <i>טאבו שומן מהחי</i>: <a href="/he/The_Urantia_Book/86#p5_11">או 86:5.11</a>. </li>
</ol>
</div>
