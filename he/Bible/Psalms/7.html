<!--
title: תהילים - פֶּרֶק 7
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Psalms/6">תהילים - פֶּרֶק 6</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Psalms/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Psalms/8">תהילים - פֶּרֶק 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  שׁגיון לדוד אשׁר־שׁר ליהוה על־דברי־כושׁ בן־ימיני׃ </p>
<p id="v2"><sup><small>2</small></sup>  יהוה אלהי בך חסיתי הושׁיעני מכל־רדפי והצילני׃ </p>
<p id="v3"><sup><small>3</small></sup>  פן־יטרף כאריה נפשׁי פרק ואין מציל׃ </p>
<p id="v4"><sup><small>4</small></sup>  יהוה אלהי אם־עשׂיתי זאת אם־ישׁ־עול בכפי׃ </p>
<p id="v5"><sup><small>5</small></sup>  אם־גמלתי שׁולמי רע ואחלצה צוררי ריקם׃ </p>
<p id="v6"><sup><small>6</small></sup>  ירדף אויב נפשׁי וישׂג וירמס לארץ חיי וכבודי לעפר ישׁכן סלה׃ </p>
<p id="v7"><sup><small>7</small></sup>  קומה יהוה באפך הנשׂא בעברות צוררי ועורה אלי משׁפט צוית׃ </p>
<p id="v8"><sup><small>8</small></sup>  ועדת לאמים תסובבך ועליה למרום שׁובה׃ </p>
<p id="v9"><sup><small>9</small></sup>  יהוה ידין עמים שׁפטני יהוה כצדקי וכתמי עלי׃ </p>
<p id="v10"><sup><small>10</small></sup>  יגמר־נא רע רשׁעים ותכונן צדיק ובחן לבות וכליות אלהים צדיק׃ </p>
<p id="v11"><sup><small>11</small></sup>  מגני על־אלהים מושׁיע ישׁרי־לב׃ </p>
<p id="v12"><sup><small>12</small></sup>  אלהים שׁופט צדיק ואל זעם בכל־יום׃ </p>
<p id="v13"><sup><small>13</small></sup>  אם־לא ישׁוב חרבו ילטושׁ קשׁתו דרך ויכוננה׃ </p>
<p id="v14"><sup><small>14</small></sup>  ולו הכין כלי־מות חציו לדלקים יפעל׃ </p>
<p id="v15"><sup><small>15</small></sup>  הנה יחבל־און והרה עמל וילד שׁקר׃ </p>
<p id="v16"><sup><small>16</small></sup>  בור כרה ויחפרהו ויפל בשׁחת יפעל׃ </p>
<p id="v17"><sup><small>17</small></sup>  ישׁוב עמלו בראשׁו ועל קדקדו חמסו ירד׃ <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  אודה יהוה כצדקו ואזמרה שׁם־יהוה עליון׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 7:17 <i>הכי גבוהים</i>: <a href="/he/The_Urantia_Book/43#p3_1">או 43:3.1</a>.  <i>הכי גבוה</i>: <a href="/he/The_Urantia_Book/93#p3_2">או 93:3.2</a>.  <i>אלוהים עליון</i>: <a href="/he/The_Urantia_Book/93#p2_3">או 93:2.3</a>. </li>
</ol>
</div>
