<!--
title: תהילים - פֶּרֶק 71
description: 
published: true
date: 2022-10-6T10:37:18Z
tags: bible, bible—psalms
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Psalms/70">תהילים - פֶּרֶק 70</a></td>
        <td><a href="/he/Bible/Psalms/Index">אינדקס</a></td>
        <td><a href="/he/Bible/Psalms/72">תהילים - פֶּרֶק 72</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  בך־יהוה חסיתי אל־אבושׁה לעולם׃ </p>
<p id="v2"><sup><small>2</small></sup>  בצדקתך תצילני ותפלטני הטה־אלי אזנך והושׁיעני׃ </p>
<p id="v3"><sup><small>3</small></sup>  היה לי לצור מעון לבוא תמיד צוית להושׁיעני כי־סלעי ומצודתי אתה׃ </p>
<p id="v4"><sup><small>4</small></sup>  אלהי פלטני מיד רשׁע מכף מעול וחומץ׃ </p>
<p id="v5"><sup><small>5</small></sup>  כי־אתה תקותי אדני יהוה מבטחי מנעורי׃ </p>
<p id="v6"><sup><small>6</small></sup>  עליך נסמכתי מבטן ממעי אמי אתה גוזי בך תהלתי תמיד׃ </p>
<p id="v7"><sup><small>7</small></sup>  כמופת הייתי לרבים ואתה מחסי־עז׃ </p>
<p id="v8"><sup><small>8</small></sup>  ימלא פי תהלתך כל־היום תפארתך׃ </p>
<p id="v9"><sup><small>9</small></sup>  אל־תשׁליכני לעת זקנה ככלות כחי אל־תעזבני׃ </p>
<p id="v10"><sup><small>10</small></sup>  כי־אמרו אויבי לי ושׁמרי נפשׁי נועצו יחדו׃ </p>
<p id="v11"><sup><small>11</small></sup>  לאמר אלהים עזבו רדפו ותפשׂוהו כי־אין מציל׃ </p>
<p id="v12"><sup><small>12</small></sup>  אלהים אל־תרחק ממני אלהי לעזרתי חישׁה׃ </p>
<p id="v13"><sup><small>13</small></sup>  יבשׁו יכלו שׂטני נפשׁי יעטו חרפה וכלמה מבקשׁי רעתי׃ </p>
<p id="v14"><sup><small>14</small></sup>  ואני תמיד איחל והוספתי על־כל־תהלתך׃ </p>
<p id="v15"><sup><small>15</small></sup>  פי יספר צדקתך כל־היום תשׁועתך כי לא ידעתי ספרות׃ </p>
<p id="v16"><sup><small>16</small></sup>  אבוא בגברות אדני יהוה אזכיר צדקתך לבדך׃ </p>
<p id="v17"><sup><small>17</small></sup>  אלהים למדתני מנעורי ועד־הנה אגיד נפלאותיך׃ </p>
<p id="v18"><sup><small>18</small></sup>  וגם עד־זקנה ושׂיבה אלהים אל־תעזבני עד־אגיד זרועך לדור לכל־יבוא גבורתך׃ </p>
<p id="v19"><sup><small>19</small></sup>  וצדקתך אלהים עד־מרום אשׁר־עשׂית גדלות אלהים מי כמוך׃ </p>
<p id="v20"><sup><small>20</small></sup>  אשׁר הראיתנו צרות רבות ורעות תשׁוב תחיינו ומתהמות הארץ תשׁוב תעלני׃ </p>
<p id="v21"><sup><small>21</small></sup>  תרב גדלתי ותסב תנחמני׃ </p>
<p id="v22"><sup><small>22</small></sup>  גם־אני אודך בכלי־נבל אמתך אלהי אזמרה לך בכנור קדושׁ ישׂראל׃ <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  תרננה שׂפתי כי אזמרה־לך ונפשׁי אשׁר פדית׃ </p>
<p id="v24"><sup><small>24</small></sup>  גם־לשׁוני כל־היום תהגה צדקתך כי־בשׁו כי־חפרו מבקשׁי רעתי׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Psalms/70">תהילים - פֶּרֶק 70</a></td>
        <td><a href="/he/Bible/Psalms/Index">אינדקס</a></td>
        <td><a href="/he/Bible/Psalms/72">תהילים - פֶּרֶק 72</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 71:22 <i>קדוש ישראל</i>: <a href="/he/The_Urantia_Book/128#p1_10">או 128:1.10</a>.  <i>קדוש ישראל</i>: <a href="/he/The_Urantia_Book/196#p0_2">או 196:0.2</a>.  <i>הקדוש ברוך הוא</i>: <a href="/he/The_Urantia_Book/96#p1_9">או 96:1.9</a>. </li>
</ol>
</div>
