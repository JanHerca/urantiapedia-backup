<!--
title: תהילים - פֶּרֶק 45
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Psalms/44">תהילים - פֶּרֶק 44</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Psalms/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Psalms/46">תהילים - פֶּרֶק 46</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  למנצח על־שׁשׁנים לבני־קרח משׂכיל שׁיר ידידת׃ </p>
<p id="v2"><sup><small>2</small></sup>  רחשׁ לבי דבר טוב אמר אני מעשׂי למלך לשׁוני עט סופר מהיר׃ </p>
<p id="v3"><sup><small>3</small></sup>  יפיפית מבני אדם הוצק חן בשׂפתותיך על־כן ברכך אלהים לעולם׃ <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  חגור־חרבך על־ירך גבור הודך והדרך׃ </p>
<p id="v5"><sup><small>5</small></sup>  והדרך צלח רכב על־דבר־אמת וענוה־צדק ותורך נוראות ימינך׃ </p>
<p id="v6"><sup><small>6</small></sup>  חציך שׁנונים עמים תחתיך יפלו בלב אויבי המלך׃ </p>
<p id="v7"><sup><small>7</small></sup>  כסאך אלהים עולם ועד שׁבט מישׁר שׁבט מלכותך׃ </p>
<p id="v8"><sup><small>8</small></sup>  אהבת צדק ותשׂנא רשׁע על־כן משׁחך אלהים אלהיך שׁמן שׂשׂון מחבריך׃ </p>
<p id="v9"><sup><small>9</small></sup>  מר־ואהלות קציעות כל־בגדתיך מן־היכלי שׁן מני שׂמחוך׃ </p>
<p id="v10"><sup><small>10</small></sup>  בנות מלכים ביקרותיך נצבה שׁגל לימינך בכתם אופיר׃ </p>
<p id="v11"><sup><small>11</small></sup>  שׁמעי־בת וראי והטי אזנך ושׁכחי עמך ובית אביך׃ </p>
<p id="v12"><sup><small>12</small></sup>  ויתאו המלך יפיך כי־הוא אדניך והשׁתחוי־לו׃ </p>
<p id="v13"><sup><small>13</small></sup>  ובת־צר במנחה פניך יחלו עשׁירי עם׃ </p>
<p id="v14"><sup><small>14</small></sup>  כל־כבודה בת־מלך פנימה ממשׁבצות זהב לבושׁה׃ </p>
<p id="v15"><sup><small>15</small></sup>  לרקמות תובל למלך בתולות אחריה רעותיה מובאות לך׃ </p>
<p id="v16"><sup><small>16</small></sup>  תובלנה בשׂמחת וגיל תבאינה בהיכל מלך׃ </p>
<p id="v17"><sup><small>17</small></sup>  תחת אבתיך יהיו בניך תשׁיתמו לשׂרים בכל־הארץ׃ </p>
<p id="v18"><sup><small>18</small></sup>  אזכירה שׁמך בכל־דר ודר על־כן עמים יהודך לעלם ועד׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 45:3 <i>זוהר בהוד, תהילה</i>: <a href="/he/The_Urantia_Book/2#p1_2">או 2:1.2</a>. </li>
</ol>
</div>
