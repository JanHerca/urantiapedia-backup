<!--
title: תהילים - פֶּרֶק 50
description: 
published: true
date: 2022-10-6T10:37:18Z
tags: bible, bible—psalms
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Psalms/49">תהילים - פֶּרֶק 49</a></td>
        <td><a href="/he/Bible/Psalms/Index">אינדקס</a></td>
        <td><a href="/he/Bible/Psalms/51">תהילים - פֶּרֶק 51</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  מזמור לאסף אל אלהים יהוה דבר ויקרא־ארץ ממזרח־שׁמשׁ עד־מבאו׃ </p>
<p id="v2"><sup><small>2</small></sup>  מציון מכלל־יפי אלהים הופיע׃ </p>
<p id="v3"><sup><small>3</small></sup>  יבא אלהינו ואל־יחרשׁ אשׁ־לפניו תאכל וסביביו נשׂערה מאד׃ </p>
<p id="v4"><sup><small>4</small></sup>  יקרא אל־השׁמים מעל ואל־הארץ לדין עמו׃ </p>
<p id="v5"><sup><small>5</small></sup>  אספו־לי חסידי כרתי בריתי עלי־זבח׃ </p>
<p id="v6"><sup><small>6</small></sup>  ויגידו שׁמים צדקו כי־אלהים שׁפט הוא סלה׃ </p>
<p id="v7"><sup><small>7</small></sup>  שׁמעה עמי ואדברה ישׂראל ואעידה בך אלהים אלהיך אנכי׃ </p>
<p id="v8"><sup><small>8</small></sup>  לא על־זבחיך אוכיחך ועולתיך לנגדי תמיד׃ </p>
<p id="v9"><sup><small>9</small></sup>  לא־אקח מביתך פר ממכלאתיך עתודים׃ </p>
<p id="v10"><sup><small>10</small></sup>  כי־לי כל־חיתו־יער בהמות בהררי־אלף׃ </p>
<p id="v11"><sup><small>11</small></sup>  ידעתי כל־עוף הרים וזיז שׂדי עמדי׃ </p>
<p id="v12"><sup><small>12</small></sup>  אם־ארעב לא־אמר לך כי־לי תבל ומלאה׃ </p>
<p id="v13"><sup><small>13</small></sup>  האוכל בשׂר אבירים ודם עתודים אשׁתה׃ </p>
<p id="v14"><sup><small>14</small></sup>  זבח לאלהים תודה ושׁלם לעליון נדריך׃ </p>
<p id="v15"><sup><small>15</small></sup>  וקראני ביום צרה אחלצך ותכבדני׃ <sup id="cite1"><a href="#fn1">[1]</a></sup></p>
<p id="v16"><sup><small>16</small></sup>  ולרשׁע אמר אלהים מה־לך לספר חקי ותשׂא בריתי עלי־פיך׃ </p>
<p id="v17"><sup><small>17</small></sup>  ואתה שׂנאת מוסר ותשׁלך דברי אחריך׃ </p>
<p id="v18"><sup><small>18</small></sup>  אם־ראית גנב ותרץ עמו ועם מנאפים חלקך׃ </p>
<p id="v19"><sup><small>19</small></sup>  פיך שׁלחת ברעה ולשׁונך תצמיד מרמה׃ </p>
<p id="v20"><sup><small>20</small></sup>  תשׁב באחיך תדבר בבן־אמך תתן־דפי׃ </p>
<p id="v21"><sup><small>21</small></sup>  אלה עשׂית והחרשׁתי דמית היות־אהיה כמוך אוכיחך ואערכה לעיניך׃ </p>
<p id="v22"><sup><small>22</small></sup>  בינו־נא זאת שׁכחי אלוה פן־אטרף ואין מציל׃ </p>
<p id="v23"><sup><small>23</small></sup>  זבח תודה יכבדנני ושׂם דרך אראנו בישׁע אלהים׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Psalms/49">תהילים - פֶּרֶק 49</a></td>
        <td><a href="/he/Bible/Psalms/Index">אינדקס</a></td>
        <td><a href="/he/Bible/Psalms/51">תהילים - פֶּרֶק 51</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 50:15 <i>מי שירצה רשאי לבוא</i>: <a href="/he/The_Urantia_Book/139#p12_7">או 139:12.7</a>.  <i>מי שירצה רשאי לבוא</i>: <a href="/he/The_Urantia_Book/2#p5_2">או 2:5.2</a>.  <i>מי שירצה רשאי לבוא</i>: <a href="/he/The_Urantia_Book/165#p3_8">או 165:3.8</a>.  <i>מי שירצה רשאי לבוא</i>: <a href="/he/The_Urantia_Book/166#p3_7">או 166:3.7</a>.  <i>מי שירצה רשאי לבוא</i>: <a href="/he/The_Urantia_Book/100#p7_6">או 100:7.6</a>.  <i>מי שירצה רשאי לבוא</i>: <a href="/he/The_Urantia_Book/32#p5_8">או 32:5.8</a>.  <i>כל מי שיינצל</i>: <a href="/he/The_Urantia_Book/131#p10_7">או 131:10.7</a>.  <i>מי שקורא לאדון ניצל</i>: <a href="/he/The_Urantia_Book/2#p4_1">או 2:4.1</a>. </li>
</ol>
</div>
