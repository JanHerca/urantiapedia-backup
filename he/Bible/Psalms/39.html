<!--
title: תהילים - פֶּרֶק 39
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Psalms/38">תהילים - פֶּרֶק 38</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Psalms/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Psalms/40">תהילים - פֶּרֶק 40</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  למנצח לידיתון מזמור לדוד׃ </p>
<p id="v2"><sup><small>2</small></sup>  אמרתי אשׁמרה דרכי מחטוא בלשׁוני אשׁמרה לפי מחסום בעד רשׁע לנגדי׃ </p>
<p id="v3"><sup><small>3</small></sup>  נאלמתי דומיה החשׁיתי מטוב וכאבי נעכר׃ </p>
<p id="v4"><sup><small>4</small></sup>  חם־לבי בקרבי בהגיגי תבער־אשׁ דברתי בלשׁוני׃ </p>
<p id="v5"><sup><small>5</small></sup>  הודיעני יהוה קצי ומדת ימי מה־היא אדעה מה־חדל אני׃ </p>
<p id="v6"><sup><small>6</small></sup>  הנה טפחות נתתה ימי וחלדי כאין נגדך אך כל־הבל כל־אדם נצב סלה׃ </p>
<p id="v7"><sup><small>7</small></sup>  אך־בצלם יתהלך־אישׁ אך־הבל יהמיון יצבר ולא־ידע מי־אספם׃ </p>
<p id="v8"><sup><small>8</small></sup>  ועתה מה־קויתי אדני תוחלתי לך היא׃ </p>
<p id="v9"><sup><small>9</small></sup>  מכל־פשׁעי הצילני חרפת נבל אל־תשׂימני׃ </p>
<p id="v10"><sup><small>10</small></sup>  נאלמתי לא אפתח־פי כי אתה עשׂית׃ </p>
<p id="v11"><sup><small>11</small></sup>  הסר מעלי נגעך מתגרת ידך אני כליתי׃ </p>
<p id="v12"><sup><small>12</small></sup>  בתוכחות על־עון יסרת אישׁ ותמס כעשׁ חמודו אך הבל כל־אדם סלה׃ </p>
<p id="v13"><sup><small>13</small></sup>  שׁמעה־תפלתי יהוה ושׁועתי האזינה אל־דמעתי אל־תחרשׁ כי גר אנכי עמך תושׁב ככל־אבותי׃ </p>
<p id="v14"><sup><small>14</small></sup>  השׁע ממני ואבליגה בטרם אלך ואינני׃ </p>
