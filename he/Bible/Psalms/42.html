<!--
title: תהילים - פֶּרֶק 42
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Psalms/41">תהילים - פֶּרֶק 41</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Psalms/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Psalms/43">תהילים - פֶּרֶק 43</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  למנצח משׂכיל לבני־קרח׃ </p>
<p id="v2"><sup><small>2</small></sup>  כאיל תערג על־אפיקי־מים כן נפשׁי תערג אליך אלהים׃ </p>
<p id="v3"><sup><small>3</small></sup>  צמאה נפשׁי לאלהים לאל חי מתי אבוא ואראה פני אלהים׃ </p>
<p id="v4"><sup><small>4</small></sup>  היתה־לי דמעתי לחם יומם ולילה באמר אלי כל־היום איה אלהיך׃ </p>
<p id="v5"><sup><small>5</small></sup>  אלה אזכרה ואשׁפכה עלי נפשׁי כי אעבר בסך אדדם עד־בית אלהים בקול־רנה ותודה המון חוגג׃ </p>
<p id="v6"><sup><small>6</small></sup>  מה־תשׁתוחחי נפשׁי ותהמי עלי הוחילי לאלהים כי־עוד אודנו ישׁועות פניו׃ </p>
<p id="v7"><sup><small>7</small></sup>  אלהי עלי נפשׁי תשׁתוחח על־כן אזכרך מארץ ירדן וחרמונים מהר מצער׃ </p>
<p id="v8"><sup><small>8</small></sup>  תהום־אל־תהום קורא לקול צנוריך כל־משׁבריך וגליך עלי עברו׃ </p>
<p id="v9"><sup><small>9</small></sup>  יומם יצוה יהוה חסדו ובלילה שׁירה עמי תפלה לאל חיי׃ </p>
<p id="v10"><sup><small>10</small></sup>  אומרה לאל סלעי למה שׁכחתני למה־קדר אלך בלחץ אויב׃ </p>
<p id="v11"><sup><small>11</small></sup>  ברצח בעצמותי חרפוני צוררי באמרם אלי כל־היום איה אלהיך׃ </p>
<p id="v12"><sup><small>12</small></sup>  מה־תשׁתוחחי נפשׁי ומה־תהמי עלי הוחילי לאלהים כי־עוד אודנו ישׁועת פני ואלהי׃ </p>
