<!--
title: תהילים - פֶּרֶק 106
description: 
published: true
date: 2022-10-6T10:37:18Z
tags: bible, bible—psalms
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Psalms/105">תהילים - פֶּרֶק 105</a></td>
        <td><a href="/he/Bible/Psalms/Index">אינדקס</a></td>
        <td><a href="/he/Bible/Psalms/107">תהילים - פֶּרֶק 107</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  הללויה הודו ליהוה כי־טוב כי לעולם חסדו׃ </p>
<p id="v2"><sup><small>2</small></sup>  מי ימלל גבורות יהוה ישׁמיע כל־תהלתו׃ </p>
<p id="v3"><sup><small>3</small></sup>  אשׁרי שׁמרי משׁפט עשׂה צדקה בכל־עת׃ </p>
<p id="v4"><sup><small>4</small></sup>  זכרני יהוה ברצון עמך פקדני בישׁועתך׃ </p>
<p id="v5"><sup><small>5</small></sup>  לראות בטובת בחיריך לשׂמח בשׂמחת גויך להתהלל עם־נחלתך׃ </p>
<p id="v6"><sup><small>6</small></sup>  חטאנו עם־אבותינו העוינו הרשׁענו׃ </p>
<p id="v7"><sup><small>7</small></sup>  אבותינו במצרים לא־השׂכילו נפלאותיך לא זכרו את־רב חסדיך וימרו על־ים בים־סוף׃ </p>
<p id="v8"><sup><small>8</small></sup>  ויושׁיעם למען שׁמו להודיע את־גבורתו׃ <sup id="cite1"><a href="#fn1">[1]</a></sup></p>
<p id="v9"><sup><small>9</small></sup>  ויגער בים־סוף ויחרב ויוליכם בתהמות כמדבר׃ </p>
<p id="v10"><sup><small>10</small></sup>  ויושׁיעם מיד שׂונא ויגאלם מיד אויב׃ </p>
<p id="v11"><sup><small>11</small></sup>  ויכסו־מים צריהם אחד מהם לא נותר׃ </p>
<p id="v12"><sup><small>12</small></sup>  ויאמינו בדבריו ישׁירו תהלתו׃ </p>
<p id="v13"><sup><small>13</small></sup>  מהרו שׁכחו מעשׂיו לא־חכו לעצתו׃ </p>
<p id="v14"><sup><small>14</small></sup>  ויתאוו תאוה במדבר וינסו־אל בישׁימון׃ </p>
<p id="v15"><sup><small>15</small></sup>  ויתן להם שׁאלתם וישׁלח רזון בנפשׁם׃ </p>
<p id="v16"><sup><small>16</small></sup>  ויקנאו למשׁה במחנה לאהרן קדושׁ יהוה׃ </p>
<p id="v17"><sup><small>17</small></sup>  תפתח־ארץ ותבלע דתן ותכס על־עדת אבירם׃ </p>
<p id="v18"><sup><small>18</small></sup>  ותבער־אשׁ בעדתם להבה תלהט רשׁעים׃ </p>
<p id="v19"><sup><small>19</small></sup>  יעשׂו־עגל בחרב וישׁתחוו למסכה׃ </p>
<p id="v20"><sup><small>20</small></sup>  וימירו את־כבודם בתבנית שׁור אכל עשׂב׃ </p>
<p id="v21"><sup><small>21</small></sup>  שׁכחו אל מושׁיעם עשׂה גדלות במצרים׃ </p>
<p id="v22"><sup><small>22</small></sup>  נפלאות בארץ חם נוראות על־ים־סוף׃ </p>
<p id="v23"><sup><small>23</small></sup>  ויאמר להשׁמידם לולי משׁה בחירו עמד בפרץ לפניו להשׁיב חמתו מהשׁחית׃ </p>
<p id="v24"><sup><small>24</small></sup>  וימאסו בארץ חמדה לא־האמינו לדברו׃ </p>
<p id="v25"><sup><small>25</small></sup>  וירגנו באהליהם לא שׁמעו בקול יהוה׃ </p>
<p id="v26"><sup><small>26</small></sup>  וישׂא ידו להם להפיל אותם במדבר׃ </p>
<p id="v27"><sup><small>27</small></sup>  ולהפיל זרעם בגוים ולזרותם בארצות׃ </p>
<p id="v28"><sup><small>28</small></sup>  ויצמדו לבעל פעור ויאכלו זבחי מתים׃ </p>
<p id="v29"><sup><small>29</small></sup>  ויכעיסו במעלליהם ותפרץ־בם מגפה׃ </p>
<p id="v30"><sup><small>30</small></sup>  ויעמד פינחס ויפלל ותעצר המגפה׃ </p>
<p id="v31"><sup><small>31</small></sup>  ותחשׁב לו לצדקה לדר ודר עד־עולם׃ <sup id="cite2"><a href="#fn2">[2]</a></sup></p>
<p id="v32"><sup><small>32</small></sup>  ויקציפו על־מי מריבה וירע למשׁה בעבורם׃ </p>
<p id="v33"><sup><small>33</small></sup>  כי־המרו את־רוחו ויבטא בשׂפתיו׃ </p>
<p id="v34"><sup><small>34</small></sup>  לא־השׁמידו את־העמים אשׁר אמר יהוה להם׃ </p>
<p id="v35"><sup><small>35</small></sup>  ויתערבו בגוים וילמדו מעשׂיהם׃ </p>
<p id="v36"><sup><small>36</small></sup>  ויעבדו את־עצביהם ויהיו להם למוקשׁ׃ </p>
<p id="v37"><sup><small>37</small></sup>  ויזבחו את־בניהם ואת־בנותיהם לשׁדים׃ </p>
<p id="v38"><sup><small>38</small></sup>  וישׁפכו דם נקי דם־בניהם ובנותיהם אשׁר זבחו לעצבי כנען ותחנף הארץ בדמים׃ </p>
<p id="v39"><sup><small>39</small></sup>  ויטמאו במעשׂיהם ויזנו במעלליהם׃ </p>
<p id="v40"><sup><small>40</small></sup>  ויחר־אף יהוה בעמו ויתעב את־נחלתו׃ </p>
<p id="v41"><sup><small>41</small></sup>  ויתנם ביד־גוים וימשׁלו בהם שׂנאיהם׃ </p>
<p id="v42"><sup><small>42</small></sup>  וילחצום אויביהם ויכנעו תחת ידם׃ </p>
<p id="v43"><sup><small>43</small></sup>  פעמים רבות יצילם והמה ימרו בעצתם וימכו בעונם׃ </p>
<p id="v44"><sup><small>44</small></sup>  וירא בצר להם בשׁמעו את־רנתם׃ </p>
<p id="v45"><sup><small>45</small></sup>  ויזכר להם בריתו וינחם כרב חסדו׃ <sup id="cite3"><a href="#fn3">[3]</a></sup></p>
<p id="v46"><sup><small>46</small></sup>  ויתן אותם לרחמים לפני כל־שׁוביהם׃ </p>
<p id="v47"><sup><small>47</small></sup>  הושׁיענו יהוה אלהינו וקבצנו מן־הגוים להדות לשׁם קדשׁך להשׁתבח בתהלתך׃ </p>
<p id="v48"><sup><small>48</small></sup>  ברוך־יהוה אלהי ישׂראל מן־העולם ועד העולם ואמר כל־העם אמן הללו־יה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Psalms/105">תהילים - פֶּרֶק 105</a></td>
        <td><a href="/he/Bible/Psalms/Index">אינדקס</a></td>
        <td><a href="/he/Bible/Psalms/107">תהילים - פֶּרֶק 107</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 106:8 <i>הכוח</i>: <a href="/he/The_Urantia_Book/131#p10_6">או 131:10.6</a>.  <i>אלוהים הוא כל כוח</i>: <a href="/he/The_Urantia_Book/131#p10_3">או 131:10.3</a>.  <i>כוחו של אלוהים</i>: <a href="/he/The_Urantia_Book/1#p1_4">או 1:1.4</a>.  <i>כל יכול</i>: <a href="/he/The_Urantia_Book/142#p3_7">או 142:3.7</a>. </li>
  <li id="fn2"><a href="#cite2">↑</a> 106:31 <i>נמנה על צדקה</i>: <a href="/he/The_Urantia_Book/93#p4_5">או 93:4.5</a>. </li>
  <li id="fn3"><a href="#cite3">↑</a> 106:45 <i>אומרים שאלוהים חוזר בתשובה</i>: <a href="/he/The_Urantia_Book/2#p2_2">או 2:2.2</a>.  <i>אומרים שאלוהים חוזר בתשובה</i>: <a href="/he/The_Urantia_Book/4#p3_4">או 4:3.4</a>. </li>
</ol>
</div>
