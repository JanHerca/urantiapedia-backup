<!--
title: תהילים - פֶּרֶק 109
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Psalms/108">תהילים - פֶּרֶק 108</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Psalms/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Psalms/110">תהילים - פֶּרֶק 110</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  למנצח לדוד מזמור אלהי תהלתי אל־תחרשׁ׃ </p>
<p id="v2"><sup><small>2</small></sup>  כי פי רשׁע ופי־מרמה עלי פתחו דברו אתי לשׁון שׁקר׃ </p>
<p id="v3"><sup><small>3</small></sup>  ודברי שׂנאה סבבוני וילחמוני חנם׃ </p>
<p id="v4"><sup><small>4</small></sup>  תחת־אהבתי ישׂטנוני ואני תפלה׃ </p>
<p id="v5"><sup><small>5</small></sup>  וישׂימו עלי רעה תחת טובה ושׂנאה תחת אהבתי׃ </p>
<p id="v6"><sup><small>6</small></sup>  הפקד עליו רשׁע ושׂטן יעמד על־ימינו׃ </p>
<p id="v7"><sup><small>7</small></sup>  בהשׁפטו יצא רשׁע ותפלתו תהיה לחטאה׃ </p>
<p id="v8"><sup><small>8</small></sup>  יהיו־ימיו מעטים פקדתו יקח אחר׃ </p>
<p id="v9"><sup><small>9</small></sup>  יהיו־בניו יתומים ואשׁתו אלמנה׃ </p>
<p id="v10"><sup><small>10</small></sup>  ונוע ינועו בניו ושׁאלו ודרשׁו מחרבותיהם׃ </p>
<p id="v11"><sup><small>11</small></sup>  ינקשׁ נושׁה לכל־אשׁר־לו ויבזו זרים יגיעו׃ </p>
<p id="v12"><sup><small>12</small></sup>  אל־יהי־לו משׁך חסד ואל־יהי חונן ליתומיו׃ </p>
<p id="v13"><sup><small>13</small></sup>  יהי־אחריתו להכרית בדור אחר ימח שׁמם׃ </p>
<p id="v14"><sup><small>14</small></sup>  יזכר עון אבתיו אל־יהוה וחטאת אמו אל־תמח׃ </p>
<p id="v15"><sup><small>15</small></sup>  יהיו נגד־יהוה תמיד ויכרת מארץ זכרם׃ </p>
<p id="v16"><sup><small>16</small></sup>  יען אשׁר לא זכר עשׂות חסד וירדף אישׁ־עני ואביון ונכאה לבב למותת׃ </p>
<p id="v17"><sup><small>17</small></sup>  ויאהב קללה ותבואהו ולא־חפץ בברכה ותרחק ממנו׃ </p>
<p id="v18"><sup><small>18</small></sup>  וילבשׁ קללה כמדו ותבא כמים בקרבו וכשׁמן בעצמותיו׃ </p>
<p id="v19"><sup><small>19</small></sup>  תהי־לו כבגד יעטה ולמזח תמיד יחגרה׃ </p>
<p id="v20"><sup><small>20</small></sup>  זאת פעלת שׂטני מאת יהוה והדברים רע על־נפשׁי׃ </p>
<p id="v21"><sup><small>21</small></sup>  ואתה יהוה אדני עשׂה־אתי למען שׁמך כי־טוב חסדך הצילני׃ </p>
<p id="v22"><sup><small>22</small></sup>  כי־עני ואביון אנכי ולבי חלל בקרבי׃ </p>
<p id="v23"><sup><small>23</small></sup>  כצל־כנטותו נהלכתי ננערתי כארבה׃ </p>
<p id="v24"><sup><small>24</small></sup>  ברכי כשׁלו מצום ובשׂרי כחשׁ משׁמן׃ </p>
<p id="v25"><sup><small>25</small></sup>  ואני הייתי חרפה להם יראוני יניעון ראשׁם׃ </p>
<p id="v26"><sup><small>26</small></sup>  עזרני יהוה אלהי הושׁיעני כחסדך׃ </p>
<p id="v27"><sup><small>27</small></sup>  וידעו כי־ידך זאת אתה יהוה עשׂיתה׃ </p>
<p id="v28"><sup><small>28</small></sup>  יקללו־המה ואתה תברך קמו ויבשׁו ועבדך ישׂמח׃ </p>
<p id="v29"><sup><small>29</small></sup>  ילבשׁו שׂוטני כלמה ויעטו כמעיל בשׁתם׃ </p>
<p id="v30"><sup><small>30</small></sup>  אודה יהוה מאד בפי ובתוך רבים אהללנו׃ </p>
<p id="v31"><sup><small>31</small></sup>  כי־יעמד לימין אביון להושׁיע משׁפטי נפשׁו׃ </p>
