<!--
title: תהילים - פֶּרֶק 18
description: 
published: true
date: 2023-11-8T20:31:8Z
tags: bible, bible—psalms
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Psalms/17">
          <span class="mdi mdi-arrow-left-drop-circle"></span><span class="pl-2">תהילים - פֶּרֶק 17</span>
        </a>
        </td>
        <td>
        <a href="/he/Bible/Psalms/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Psalms/19">
          <span class="pr-2">תהילים - פֶּרֶק 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  למנצח לעבד יהוה לדוד אשׁר דבר ליהוה את־דברי השׁירה הזאת ביום הציל־יהוה אותו מכף כל־איביו ומיד שׁאול׃ </p>
<p id="v2"><sup><small>2</small></sup>  ויאמר ארחמך יהוה חזקי׃ <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  יהוה סלעי ומצודתי ומפלטי אלי צורי אחסה־בו מגני וקרן־ישׁעי משׂגבי׃ </p>
<p id="v4"><sup><small>4</small></sup>  מהלל אקרא יהוה ומן־איבי אושׁע׃ </p>
<p id="v5"><sup><small>5</small></sup>  אפפוני חבלי־מות ונחלי בליעל יבעתוני׃ </p>
<p id="v6"><sup><small>6</small></sup>  חבלי שׁאול סבבוני קדמוני מוקשׁי מות׃ </p>
<p id="v7"><sup><small>7</small></sup>  בצר־לי אקרא יהוה ואל־אלהי אשׁוע ישׁמע מהיכלו קולי ושׁועתי לפניו תבוא באזניו׃ </p>
<p id="v8"><sup><small>8</small></sup>  ותגעשׁ ותרעשׁ הארץ ומוסדי הרים ירגזו ויתגעשׁו כי־חרה לו׃ </p>
<p id="v9"><sup><small>9</small></sup>  עלה עשׁן באפו ואשׁ־מפיו תאכל גחלים בערו ממנו׃ </p>
<p id="v10"><sup><small>10</small></sup>  ויט שׁמים וירד וערפל תחת רגליו׃ </p>
<p id="v11"><sup><small>11</small></sup>  וירכב על־כרוב ויעף וידא על־כנפי־רוח׃ <sup id="cite3"><a href="#fn3">[3]</a></sup></p>
<p id="v12"><sup><small>12</small></sup>  ישׁת חשׁך סתרו סביבותיו סכתו חשׁכת־מים עבי שׁחקים׃ <sup id="cite4"><a href="#fn4">[4]</a></sup></p>
<p id="v13"><sup><small>13</small></sup>  מנגה נגדו עביו עברו ברד וגחלי־אשׁ׃ </p>
<p id="v14"><sup><small>14</small></sup>  וירעם בשׁמים יהוה ועליון יתן קלו ברד וגחלי־אשׁ׃ </p>
<p id="v15"><sup><small>15</small></sup>  וישׁלח חציו ויפיצם וברקים רב ויהמם׃ </p>
<p id="v16"><sup><small>16</small></sup>  ויראו אפיקי מים ויגלו מוסדות תבל מגערתך יהוה מנשׁמת רוח אפך׃ </p>
<p id="v17"><sup><small>17</small></sup>  ישׁלח ממרום יקחני ימשׁני ממים רבים׃ </p>
<p id="v18"><sup><small>18</small></sup>  יצילני מאיבי עז ומשׂנאי כי־אמצו ממני׃ </p>
<p id="v19"><sup><small>19</small></sup>  יקדמוני ביום־אידי ויהי־יהוה למשׁען לי׃ </p>
<p id="v20"><sup><small>20</small></sup>  ויוציאני למרחב יחלצני כי חפץ בי׃ </p>
<p id="v21"><sup><small>21</small></sup>  יגמלני יהוה כצדקי כבר ידי ישׁיב לי׃ </p>
<p id="v22"><sup><small>22</small></sup>  כי־שׁמרתי דרכי יהוה ולא־רשׁעתי מאלהי׃ </p>
<p id="v23"><sup><small>23</small></sup>  כי כל־משׁפטיו לנגדי וחקתיו לא־אסיר מני׃ </p>
<p id="v24"><sup><small>24</small></sup>  ואהי תמים עמו ואשׁתמר מעוני׃ </p>
<p id="v25"><sup><small>25</small></sup>  וישׁב־יהוה לי כצדקי כבר ידי לנגד עיניו׃ </p>
<p id="v26"><sup><small>26</small></sup>  עם־חסיד תתחסד עם־גבר תמים תתמם׃ </p>
<p id="v27"><sup><small>27</small></sup>  עם־נבר תתברר ועם־עקשׁ תתפתל׃ </p>
<p id="v28"><sup><small>28</small></sup>  כי־אתה עם־עני תושׁיע ועינים רמות תשׁפיל׃ </p>
<p id="v29"><sup><small>29</small></sup>  כי־אתה תאיר נרי יהוה אלהי יגיה חשׁכי׃ </p>
<p id="v30"><sup><small>30</small></sup>  כי־בך ארץ גדוד ובאלהי אדלג־שׁור׃ </p>
<p id="v31"><sup><small>31</small></sup>  האל תמים דרכו אמרת־יהוה צרופה מגן הוא לכל החסים בו׃ </p>
<p id="v32"><sup><small>32</small></sup>  כי מי אלוה מבלעדי יהוה ומי צור זולתי אלהינו׃ </p>
<p id="v33"><sup><small>33</small></sup>  האל המאזרני חיל ויתן תמים דרכי׃ </p>
<p id="v34"><sup><small>34</small></sup>  משׁוה רגלי כאילות ועל במתי יעמידני׃ </p>
<p id="v35"><sup><small>35</small></sup>  מלמד ידי למלחמה ונחתה קשׁת־נחושׁה זרועתי׃ </p>
<p id="v36"><sup><small>36</small></sup>  ותתן־לי מגן ישׁעך וימינך תסעדני וענותך תרבני׃ </p>
<p id="v37"><sup><small>37</small></sup>  תרחיב צעדי תחתי ולא מעדו קרסלי׃ </p>
<p id="v38"><sup><small>38</small></sup>  ארדוף אויבי ואשׂיגם ולא־אשׁוב עד־כלותם׃ </p>
<p id="v39"><sup><small>39</small></sup>  אמחצם ולא־יכלו קום יפלו תחת רגלי׃ </p>
<p id="v40"><sup><small>40</small></sup>  ותאזרני חיל למלחמה תכריע קמי תחתי׃ </p>
<p id="v41"><sup><small>41</small></sup>  ואיבי נתתה לי ערף ומשׂנאי אצמיתם׃ </p>
<p id="v42"><sup><small>42</small></sup>  ישׁועו ואין־מושׁיע על־יהוה ולא ענם׃ </p>
<p id="v43"><sup><small>43</small></sup>  ואשׁחקם כעפר על־פני־רוח כטיט חוצות אריקם׃ </p>
<p id="v44"><sup><small>44</small></sup>  תפלטני מריבי עם תשׂימני לראשׁ גוים עם לא־ידעתי יעבדוני׃ </p>
<p id="v45"><sup><small>45</small></sup>  לשׁמע אזן ישׁמעו לי בני־נכר יכחשׁו־לי׃ </p>
<p id="v46"><sup><small>46</small></sup>  בני־נכר יבלו ויחרגו ממסגרותיהם׃ </p>
<p id="v47"><sup><small>47</small></sup>  חי־יהוה וברוך צורי וירום אלוהי ישׁעי׃ </p>
<p id="v48"><sup><small>48</small></sup>  האל הנותן נקמות לי וידבר עמים תחתי׃ </p>
<p id="v49"><sup><small>49</small></sup>  מפלטי מאיבי אף מן־קמי תרוממני מאישׁ חמס תצילני׃ </p>
<p id="v50"><sup><small>50</small></sup>  על־כן אודך בגוים יהוה ולשׁמך אזמרה׃ </p>
<p id="v51"><sup><small>51</small></sup>  מגדל ישׁועות מלכו ועשׂה חסד למשׁיחו לדוד ולזרעו עד־עולם׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Psalms/17">
          <span class="mdi mdi-arrow-left-drop-circle"></span><span class="pl-2">תהילים - פֶּרֶק 17</span>
        </a>
        </td>
        <td>
        <a href="/he/Bible/Psalms/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Psalms/19">
          <span class="pr-2">תהילים - פֶּרֶק 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 18:2 <i>מוסר העולמות</i>: <a href="/he/The_Urantia_Book/128#p1_10">או 128:1.10</a>. </li>
  <li id="fn2"><a href="#cite2">↑</a> 18:2,46 <i>אלוהי הישועה</i>: <a href="/he/The_Urantia_Book/2#p6_3">או 2:6.3</a>. </li>
  <li id="fn3"><a href="#cite3">↑</a> 18:11 <i>גופי כבידה כהים</i>: <a href="/he/The_Urantia_Book/14#p1_7">או 14:1.7</a>. </li>
  <li id="fn4"><a href="#cite4">↑</a> 18:12 <i>שלום</i>: <a href="/he/The_Urantia_Book/85#p4_3">או 85:4.3</a>. </li>
</ol>
</div>
