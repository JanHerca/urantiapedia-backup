<!--
title: תהילים - פֶּרֶק 79
description: 
published: true
date: 2022-10-6T10:37:18Z
tags: bible, bible—psalms
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Psalms/78">תהילים - פֶּרֶק 78</a></td>
        <td><a href="/he/Bible/Psalms/Index">אינדקס</a></td>
        <td><a href="/he/Bible/Psalms/80">תהילים - פֶּרֶק 80</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  מזמור לאסף אלהים באו גוים בנחלתך טמאו את־היכל קדשׁך שׂמו את־ירושׁלם לעיים׃ </p>
<p id="v2"><sup><small>2</small></sup>  נתנו את־נבלת עבדיך מאכל לעוף השׁמים בשׂר חסידיך לחיתו־ארץ׃ </p>
<p id="v3"><sup><small>3</small></sup>  שׁפכו דמם כמים סביבות ירושׁלם ואין קובר׃ </p>
<p id="v4"><sup><small>4</small></sup>  היינו חרפה לשׁכנינו לעג וקלס לסביבותינו׃ </p>
<p id="v5"><sup><small>5</small></sup>  עד־מה יהוה תאנף לנצח תבער כמו־אשׁ קנאתך׃ </p>
<p id="v6"><sup><small>6</small></sup>  שׁפך חמתך אל־הגוים אשׁר לא־ידעוך ועל ממלכות אשׁר בשׁמך לא קראו׃ </p>
<p id="v7"><sup><small>7</small></sup>  כי אכל את־יעקב ואת־נוהו השׁמו׃ </p>
<p id="v8"><sup><small>8</small></sup>  אל־תזכר־לנו עונת ראשׁנים מהר יקדמונו רחמיך כי דלונו מאד׃ </p>
<p id="v9"><sup><small>9</small></sup>  עזרנו אלהי ישׁענו על־דבר כבוד־שׁמך והצילנו וכפר על־חטאתינו למען שׁמך׃ <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  למה יאמרו הגוים איה אלהיהם יודע בגיים לעינינו נקמת דם־עבדיך השׁפוך׃ </p>
<p id="v11"><sup><small>11</small></sup>  תבוא לפניך אנקת אסיר כגדל זרועך הותר בני תמותה׃ </p>
<p id="v12"><sup><small>12</small></sup>  והשׁב לשׁכנינו שׁבעתים אל־חיקם חרפתם אשׁר חרפוך אדני׃ </p>
<p id="v13"><sup><small>13</small></sup>  ואנחנו עמך וצאן מרעיתך נודה לך לעולם לדר ודר נספר תהלתך׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Psalms/78">תהילים - פֶּרֶק 78</a></td>
        <td><a href="/he/Bible/Psalms/Index">אינדקס</a></td>
        <td><a href="/he/Bible/Psalms/80">תהילים - פֶּרֶק 80</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 79:9 <i>אלוהי הישועה</i>: <a href="/he/The_Urantia_Book/2#p6_3">או 2:6.3</a>. </li>
</ol>
</div>
