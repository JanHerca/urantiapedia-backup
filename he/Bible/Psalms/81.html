<!--
title: תהילים - פֶּרֶק 81
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Psalms/80">תהילים - פֶּרֶק 80</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Psalms/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Psalms/82">תהילים - פֶּרֶק 82</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  למנצח על־הגתית לאסף׃ </p>
<p id="v2"><sup><small>2</small></sup>  הרנינו לאלהים עוזנו הריעו לאלהי יעקב׃ </p>
<p id="v3"><sup><small>3</small></sup>  שׂאו־זמרה ותנו־תף כנור נעים עם־נבל׃ </p>
<p id="v4"><sup><small>4</small></sup>  תקעו בחדשׁ שׁופר בכסה ליום חגנו׃ </p>
<p id="v5"><sup><small>5</small></sup>  כי חק לישׂראל הוא משׁפט לאלהי יעקב׃ </p>
<p id="v6"><sup><small>6</small></sup>  עדות ביהוסף שׂמו בצאתו על־ארץ מצרים שׂפת לא־ידעתי אשׁמע׃ </p>
<p id="v7"><sup><small>7</small></sup>  הסירותי מסבל שׁכמו כפיו מדוד תעברנה׃ </p>
<p id="v8"><sup><small>8</small></sup>  בצרה קראת ואחלצך אענך בסתר רעם אבחנך על־מי מריבה סלה׃ </p>
<p id="v9"><sup><small>9</small></sup>  שׁמע עמי ואעידה בך ישׂראל אם־תשׁמע־לי׃ </p>
<p id="v10"><sup><small>10</small></sup>  לא־יהיה בך אל זר ולא תשׁתחוה לאל נכר׃ </p>
<p id="v11"><sup><small>11</small></sup>  אנכי יהוה אלהיך המעלך מארץ מצרים הרחב־פיך ואמלאהו׃ </p>
<p id="v12"><sup><small>12</small></sup>  ולא־שׁמע עמי לקולי וישׂראל לא־אבה לי׃ </p>
<p id="v13"><sup><small>13</small></sup>  ואשׁלחהו בשׁרירות לבם ילכו במועצותיהם׃ </p>
<p id="v14"><sup><small>14</small></sup>  לו עמי שׁמע לי ישׂראל בדרכי יהלכו׃ </p>
<p id="v15"><sup><small>15</small></sup>  כמעט אויביהם אכניע ועל צריהם אשׁיב ידי׃ </p>
<p id="v16"><sup><small>16</small></sup>  משׂנאי יהוה יכחשׁו־לו ויהי עתם לעולם׃ </p>
<p id="v17"><sup><small>17</small></sup>  ויאכילהו מחלב חטה ומצור דבשׁ אשׂביעך׃ </p>
