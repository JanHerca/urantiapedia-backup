<!--
title: יואל - פֶּרֶק 1
description: 
published: true
date: 2022-8-20T20:17:7Z
tags: 
editor: ckeditor
dateCreated: 2022-8-20T20:17:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"> </td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Joel/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Joel/2">יואל - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  דבר־יהוה אשׁר היה אל־יואל בן־פתואל׃ </p>
<p id="v2"><sup><small>2</small></sup>  שׁמעו־זאת הזקנים והאזינו כל יושׁבי הארץ ההיתה זאת בימיכם ואם בימי אבתיכם׃ </p>
<p id="v3"><sup><small>3</small></sup>  עליה לבניכם ספרו ובניכם לבניהם ובניהם לדור אחר׃ </p>
<p id="v4"><sup><small>4</small></sup>  יתר הגזם אכל הארבה ויתר הארבה אכל הילק ויתר הילק אכל החסיל׃ </p>
<p id="v5"><sup><small>5</small></sup>  הקיצו שׁכורים ובכו והיללו כל־שׁתי יין על־עסיס כי נכרת מפיכם׃ </p>
<p id="v6"><sup><small>6</small></sup>  כי־גוי עלה על־ארצי עצום ואין מספר שׁניו שׁני אריה ומתלעות לביא לו׃ </p>
<p id="v7"><sup><small>7</small></sup>  שׂם גפני לשׁמה ותאנתי לקצפה חשׂף חשׂפה והשׁליך הלבינו שׂריגיה׃ </p>
<p id="v8"><sup><small>8</small></sup>  אלי כבתולה חגרת־שׂק על־בעל נעוריה׃ </p>
<p id="v9"><sup><small>9</small></sup>  הכרת מנחה ונסך מבית יהוה אבלו הכהנים משׁרתי יהוה׃ </p>
<p id="v10"><sup><small>10</small></sup>  שׁדד שׂדה אבלה אדמה כי שׁדד דגן הובישׁ תירושׁ אמלל יצהר׃ </p>
<p id="v11"><sup><small>11</small></sup>  הבישׁו אכרים הילילו כרמים על־חטה ועל־שׂערה כי אבד קציר שׂדה׃ </p>
<p id="v12"><sup><small>12</small></sup>  הגפן הובישׁה והתאנה אמללה רמון גם־תמר ותפוח כל־עצי השׂדה יבשׁו כי־הבישׁ שׂשׂון מן־בני אדם׃ </p>
<p id="v13"><sup><small>13</small></sup>  חגרו וספדו הכהנים הילילו משׁרתי מזבח באו לינו בשׂקים משׁרתי אלהי כי נמנע מבית אלהיכם מנחה ונסך׃ </p>
<p id="v14"><sup><small>14</small></sup>  קדשׁו־צום קראו עצרה אספו זקנים כל ישׁבי הארץ בית יהוה אלהיכם וזעקו אל־יהוה׃ </p>
<p id="v15"><sup><small>15</small></sup>  אהה ליום כי קרוב יום יהוה וכשׁד משׁדי יבוא׃ </p>
<p id="v16"><sup><small>16</small></sup>  הלוא נגד עינינו אכל נכרת מבית אלהינו שׂמחה וגיל׃ </p>
<p id="v17"><sup><small>17</small></sup>  עבשׁו פרדות תחת מגרפתיהם נשׁמו אצרות נהרסו ממגרות כי הבישׁ דגן׃ </p>
<p id="v18"><sup><small>18</small></sup>  מה־נאנחה בהמה נבכו עדרי בקר כי אין מרעה להם גם־עדרי הצאן נאשׁמו׃ </p>
<p id="v19"><sup><small>19</small></sup>  אליך יהוה אקרא כי אשׁ אכלה נאות מדבר ולהבה להטה כל־עצי השׂדה׃ </p>
<p id="v20"><sup><small>20</small></sup>  גם־בהמות שׂדה תערוג אליך כי יבשׁו אפיקי מים ואשׁ אכלה נאות המדבר׃ </p>
