<!--
title: שמות - פֶּרֶק 17
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/16">שמות - פֶּרֶק 16</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/18">שמות - פֶּרֶק 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויסעו כל־עדת בני־ישׂראל ממדבר־סין למסעיהם על־פי יהוה ויחנו ברפידים ואין מים לשׁתת העם׃ </p>
<p id="v2"><sup><small>2</small></sup>  וירב העם עם־משׁה ויאמרו תנו־לנו מים ונשׁתה ויאמר להם משׁה מה־תריבון עמדי מה־תנסון את־יהוה׃ </p>
<p id="v3"><sup><small>3</small></sup>  ויצמא שׁם העם למים וילן העם על־משׁה ויאמר למה זה העליתנו ממצרים להמית אתי ואת־בני ואת־מקני בצמא׃ </p>
<p id="v4"><sup><small>4</small></sup>  ויצעק משׁה אל־יהוה לאמר מה אעשׂה לעם הזה עוד מעט וסקלני׃ </p>
<p id="v5"><sup><small>5</small></sup>  ויאמר יהוה אל־משׁה עבר לפני העם וקח אתך מזקני ישׂראל ומטך אשׁר הכית בו את־היאר קח בידך והלכת׃ </p>
<p id="v6"><sup><small>6</small></sup>  הנני עמד לפניך שׁם על־הצור בחרב והכית בצור ויצאו ממנו מים ושׁתה העם ויעשׂ כן משׁה לעיני זקני ישׂראל׃ </p>
<p id="v7"><sup><small>7</small></sup>  ויקרא שׁם המקום מסה ומריבה על־ריב בני ישׂראל ועל נסתם את־יהוה לאמר הישׁ יהוה בקרבנו אם־אין׃ </p>
<p id="v8"><sup><small>8</small></sup>  ויבא עמלק וילחם עם־ישׂראל ברפידם׃ </p>
<p id="v9"><sup><small>9</small></sup>  ויאמר משׁה אל־יהושׁע בחר־לנו אנשׁים וצא הלחם בעמלק מחר אנכי נצב על־ראשׁ הגבעה ומטה האלהים בידי׃ </p>
<p id="v10"><sup><small>10</small></sup>  ויעשׂ יהושׁע כאשׁר אמר־לו משׁה להלחם בעמלק ומשׁה אהרן וחור עלו ראשׁ הגבעה׃ </p>
<p id="v11"><sup><small>11</small></sup>  והיה כאשׁר ירים משׁה ידו וגבר ישׂראל וכאשׁר יניח ידו וגבר עמלק׃ </p>
<p id="v12"><sup><small>12</small></sup>  וידי משׁה כבדים ויקחו־אבן וישׂימו תחתיו וישׁב עליה ואהרן וחור תמכו בידיו מזה אחד ומזה אחד ויהי ידיו אמונה עד־בא השׁמשׁ׃ </p>
<p id="v13"><sup><small>13</small></sup>  ויחלשׁ יהושׁע את־עמלק ואת־עמו לפי־חרב׃ </p>
<p id="v14"><sup><small>14</small></sup>  ויאמר יהוה אל־משׁה כתב זאת זכרון בספר ושׂים באזני יהושׁע כי־מחה אמחה את־זכר עמלק מתחת השׁמים׃ </p>
<p id="v15"><sup><small>15</small></sup>  ויבן משׁה מזבח ויקרא שׁמו יהוה נסי׃ </p>
<p id="v16"><sup><small>16</small></sup>  ויאמר כי־יד על־כס יה מלחמה ליהוה בעמלק מדר דר׃ </p>
