<!--
title: שמות - פֶּרֶק 36
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/35">שמות - פֶּרֶק 35</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/37">שמות - פֶּרֶק 37</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ועשׂה בצלאל ואהליאב וכל אישׁ חכם־לב אשׁר נתן יהוה חכמה ותבונה בהמה לדעת לעשׂת את־כל־מלאכת עבדת הקדשׁ לכל אשׁר־צוה יהוה׃ </p>
<p id="v2"><sup><small>2</small></sup>  ויקרא משׁה אל־בצלאל ואל־אהליאב ואל כל־אישׁ חכם־לב אשׁר נתן יהוה חכמה בלבו כל אשׁר נשׂאו לבו לקרבה אל־המלאכה לעשׂת אתה׃ </p>
<p id="v3"><sup><small>3</small></sup>  ויקחו מלפני משׁה את כל־התרומה אשׁר הביאו בני ישׂראל למלאכת עבדת הקדשׁ לעשׂת אתה והם הביאו אליו עוד נדבה בבקר בבקר׃ </p>
<p id="v4"><sup><small>4</small></sup>  ויבאו כל־החכמים העשׂים את כל־מלאכת הקדשׁ אישׁ־אישׁ ממלאכתו אשׁר־המה עשׂים׃ </p>
<p id="v5"><sup><small>5</small></sup>  ויאמרו אל־משׁה לאמר מרבים העם להביא מדי העבדה למלאכה אשׁר־צוה יהוה לעשׂת אתה׃ </p>
<p id="v6"><sup><small>6</small></sup>  ויצו משׁה ויעבירו קול במחנה לאמר אישׁ ואשׁה אל־יעשׂו־עוד מלאכה לתרומת הקדשׁ ויכלא העם מהביא׃ </p>
<p id="v7"><sup><small>7</small></sup>  והמלאכה היתה דים לכל־המלאכה לעשׂות אתה והותר׃ </p>
<p id="v8"><sup><small>8</small></sup>  ויעשׂו כל־חכם־לב בעשׂי המלאכה את־המשׁכן עשׂר יריעת שׁשׁ משׁזר ותכלת וארגמן ותולעת שׁני כרבים מעשׂה חשׁב עשׂה אתם׃ </p>
<p id="v9"><sup><small>9</small></sup>  ארך היריעה האחת שׁמנה ועשׂרים באמה ורחב ארבע באמה היריעה האחת מדה אחת לכל־היריעת׃ </p>
<p id="v10"><sup><small>10</small></sup>  ויחבר את־חמשׁ היריעת אחת אל־אחת וחמשׁ יריעת חבר אחת אל־אחת׃ </p>
<p id="v11"><sup><small>11</small></sup>  ויעשׂ ללאת תכלת על שׂפת היריעה האחת מקצה במחברת כן עשׂה בשׂפת היריעה הקיצונה במחברת השׁנית׃ </p>
<p id="v12"><sup><small>12</small></sup>  חמשׁים ללאת עשׂה ביריעה האחת וחמשׁים ללאת עשׂה בקצה היריעה אשׁר במחברת השׁנית מקבילת הללאת אחת אל־אחת׃ </p>
<p id="v13"><sup><small>13</small></sup>  ויעשׂ חמשׁים קרסי זהב ויחבר את־היריעת אחת אל־אחת בקרסים ויהי המשׁכן אחד׃ </p>
<p id="v14"><sup><small>14</small></sup>  ויעשׂ יריעת עזים לאהל על־המשׁכן עשׁתי־עשׂרה יריעת עשׂה אתם׃ </p>
<p id="v15"><sup><small>15</small></sup>  ארך היריעה האחת שׁלשׁים באמה וארבע אמות רחב היריעה האחת מדה אחת לעשׁתי עשׂרה יריעת׃ </p>
<p id="v16"><sup><small>16</small></sup>  ויחבר את־חמשׁ היריעת לבד ואת־שׁשׁ היריעת לבד׃ </p>
<p id="v17"><sup><small>17</small></sup>  ויעשׂ ללאת חמשׁים על שׂפת היריעה הקיצנה במחברת וחמשׁים ללאת עשׂה על־שׂפת היריעה החברת השׁנית׃ </p>
<p id="v18"><sup><small>18</small></sup>  ויעשׂ קרסי נחשׁת חמשׁים לחבר את־האהל להית אחד׃ </p>
<p id="v19"><sup><small>19</small></sup>  ויעשׂ מכסה לאהל ערת אילם מאדמים ומכסה ערת תחשׁים מלמעלה׃ </p>
<p id="v20"><sup><small>20</small></sup>  ויעשׂ את־הקרשׁים למשׁכן עצי שׁטים עמדים׃ </p>
<p id="v21"><sup><small>21</small></sup>  עשׂר אמת ארך הקרשׁ ואמה וחצי האמה רחב הקרשׁ האחד׃ </p>
<p id="v22"><sup><small>22</small></sup>  שׁתי ידת לקרשׁ האחד משׁלבת אחת אל־אחת כן עשׂה לכל קרשׁי המשׁכן׃ </p>
<p id="v23"><sup><small>23</small></sup>  ויעשׂ את־הקרשׁים למשׁכן עשׂרים קרשׁים לפאת נגב תימנה׃ </p>
<p id="v24"><sup><small>24</small></sup>  וארבעים אדני־כסף עשׂה תחת עשׂרים הקרשׁים שׁני אדנים תחת־הקרשׁ האחד לשׁתי ידתיו ושׁני אדנים תחת־הקרשׁ האחד לשׁתי ידתיו׃ </p>
<p id="v25"><sup><small>25</small></sup>  ולצלע המשׁכן השׁנית לפאת צפון עשׂה עשׂרים קרשׁים׃ </p>
<p id="v26"><sup><small>26</small></sup>  וארבעים אדניהם כסף שׁני אדנים תחת הקרשׁ האחד ושׁני אדנים תחת הקרשׁ האחד׃ </p>
<p id="v27"><sup><small>27</small></sup>  ולירכתי המשׁכן ימה עשׂה שׁשׁה קרשׁים׃ </p>
<p id="v28"><sup><small>28</small></sup>  ושׁני קרשׁים עשׂה למקצעת המשׁכן בירכתים׃ </p>
<p id="v29"><sup><small>29</small></sup>  והיו תואמם מלמטה ויחדו יהיו תמים אל־ראשׁו אל־הטבעת האחת כן עשׂה לשׁניהם לשׁני המקצעת׃ </p>
<p id="v30"><sup><small>30</small></sup>  והיו שׁמנה קרשׁים ואדניהם כסף שׁשׁה עשׂר אדנים שׁני אדנים שׁני אדנים תחת הקרשׁ האחד׃ </p>
<p id="v31"><sup><small>31</small></sup>  ויעשׂ בריחי עצי שׁטים חמשׁה לקרשׁי צלע־המשׁכן האחת׃ </p>
<p id="v32"><sup><small>32</small></sup>  וחמשׁה בריחם לקרשׁי צלע־המשׁכן השׁנית וחמשׁה בריחם לקרשׁי המשׁכן לירכתים ימה׃ </p>
<p id="v33"><sup><small>33</small></sup>  ויעשׂ את־הבריח התיכן לברח בתוך הקרשׁים מן־הקצה אל־הקצה׃ </p>
<p id="v34"><sup><small>34</small></sup>  ואת־הקרשׁים צפה זהב ואת־טבעתם עשׂה זהב בתים לבריחם ויצף את־הבריחם זהב׃ </p>
<p id="v35"><sup><small>35</small></sup>  ויעשׂ את־הפרכת תכלת וארגמן ותולעת שׁני ושׁשׁ משׁזר מעשׂה חשׁב עשׂה אתה כרבים׃ </p>
<p id="v36"><sup><small>36</small></sup>  ויעשׂ לה ארבעה עמודי שׁטים ויצפם זהב וויהם זהב ויצק להם ארבעה אדני־כסף׃ </p>
<p id="v37"><sup><small>37</small></sup>  ויעשׂ מסך לפתח האהל תכלת וארגמן ותולעת שׁני ושׁשׁ משׁזר מעשׂה רקם׃ </p>
<p id="v38"><sup><small>38</small></sup>  ואת־עמודיו חמשׁה ואת־וויהם וצפה ראשׁיהם וחשׁקיהם זהב ואדניהם חמשׁה נחשׁת׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/35">שמות - פֶּרֶק 35</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/37">שמות - פֶּרֶק 37</a></td>
      </tr>
    </tbody>
  </table>
</figure>
