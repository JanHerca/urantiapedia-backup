<!--
title: שמות - פֶּרֶק 10
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/9">שמות - פֶּרֶק 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/11">שמות - פֶּרֶק 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה אל־משׁה בא אל־פרעה כי־אני הכבדתי את־לבו ואת־לב עבדיו למען שׁתי אתתי אלה בקרבו׃ </p>
<p id="v2"><sup><small>2</small></sup>  ולמען תספר באזני בנך ובן־בנך את אשׁר התעללתי במצרים ואת־אתתי אשׁר־שׂמתי בם וידעתם כי־אני יהוה׃ </p>
<p id="v3"><sup><small>3</small></sup>  ויבא משׁה ואהרן אל־פרעה ויאמרו אליו כה־אמר יהוה אלהי העברים עד־מתי מאנת לענת מפני שׁלח עמי ויעבדני׃ </p>
<p id="v4"><sup><small>4</small></sup>  כי אם־מאן אתה לשׁלח את־עמי הנני מביא מחר ארבה בגבלך׃ </p>
<p id="v5"><sup><small>5</small></sup>  וכסה את־עין הארץ ולא יוכל לראת את־הארץ ואכל את־יתר הפלטה הנשׁארת לכם מן־הברד ואכל את־כל־העץ הצמח לכם מן־השׂדה׃ </p>
<p id="v6"><sup><small>6</small></sup>  ומלאו בתיך ובתי כל־עבדיך ובתי כל־מצרים אשׁר לא־ראו אבתיך ואבות אבתיך מיום היותם על־האדמה עד היום הזה ויפן ויצא מעם פרעה׃ </p>
<p id="v7"><sup><small>7</small></sup>  ויאמרו עבדי פרעה אליו עד־מתי יהיה זה לנו למוקשׁ שׁלח את־האנשׁים ויעבדו את־יהוה אלהיהם הטרם תדע כי אבדה מצרים׃ </p>
<p id="v8"><sup><small>8</small></sup>  ויושׁב את־משׁה ואת־אהרן אל־פרעה ויאמר אלהם לכו עבדו את־יהוה אלהיכם מי ומי ההלכים׃ </p>
<p id="v9"><sup><small>9</small></sup>  ויאמר משׁה בנערינו ובזקנינו נלך בבנינו ובבנותנו בצאננו ובבקרנו נלך כי חג־יהוה לנו׃ </p>
<p id="v10"><sup><small>10</small></sup>  ויאמר אלהם יהי כן יהוה עמכם כאשׁר אשׁלח אתכם ואת־טפכם ראו כי רעה נגד פניכם׃ </p>
<p id="v11"><sup><small>11</small></sup>  לא כן לכו־נא הגברים ועבדו את־יהוה כי אתה אתם מבקשׁים ויגרשׁ אתם מאת פני פרעה׃ </p>
<p id="v12"><sup><small>12</small></sup>  ויאמר יהוה אל־משׁה נטה ידך על־ארץ מצרים בארבה ויעל על־ארץ מצרים ויאכל את־כל־עשׂב הארץ את כל־אשׁר השׁאיר הברד׃ </p>
<p id="v13"><sup><small>13</small></sup>  ויט משׁה את־מטהו על־ארץ מצרים ויהוה נהג רוח קדים בארץ כל־היום ההוא וכל־הלילה הבקר היה ורוח הקדים נשׂא את־הארבה׃ </p>
<p id="v14"><sup><small>14</small></sup>  ויעל הארבה על כל־ארץ מצרים וינח בכל גבול מצרים כבד מאד לפניו לא־היה כן ארבה כמהו ואחריו לא יהיה־כן׃ </p>
<p id="v15"><sup><small>15</small></sup>  ויכס את־עין כל־הארץ ותחשׁך הארץ ויאכל את־כל־עשׂב הארץ ואת כל־פרי העץ אשׁר הותיר הברד ולא־נותר כל־ירק בעץ ובעשׂב השׂדה בכל־ארץ מצרים׃ </p>
<p id="v16"><sup><small>16</small></sup>  וימהר פרעה לקרא למשׁה ולאהרן ויאמר חטאתי ליהוה אלהיכם ולכם׃ </p>
<p id="v17"><sup><small>17</small></sup>  ועתה שׂא נא חטאתי אך הפעם והעתירו ליהוה אלהיכם ויסר מעלי רק את־המות הזה׃ </p>
<p id="v18"><sup><small>18</small></sup>  ויצא מעם פרעה ויעתר אל־יהוה׃ </p>
<p id="v19"><sup><small>19</small></sup>  ויהפך יהוה רוח־ים חזק מאד וישׂא את־הארבה ויתקעהו ימה סוף לא נשׁאר ארבה אחד בכל גבול מצרים׃ </p>
<p id="v20"><sup><small>20</small></sup>  ויחזק יהוה את־לב פרעה ולא שׁלח את־בני ישׂראל׃ </p>
<p id="v21"><sup><small>21</small></sup>  ויאמר יהוה אל־משׁה נטה ידך על־השׁמים ויהי חשׁך על־ארץ מצרים וימשׁ חשׁך׃ </p>
<p id="v22"><sup><small>22</small></sup>  ויט משׁה את־ידו על־השׁמים ויהי חשׁך־אפלה בכל־ארץ מצרים שׁלשׁת ימים׃ </p>
<p id="v23"><sup><small>23</small></sup>  לא־ראו אישׁ את־אחיו ולא־קמו אישׁ מתחתיו שׁלשׁת ימים ולכל־בני ישׂראל היה אור במושׁבתם׃ </p>
<p id="v24"><sup><small>24</small></sup>  ויקרא פרעה אל־משׁה ויאמר לכו עבדו את־יהוה רק צאנכם ובקרכם יצג גם־טפכם ילך עמכם׃ </p>
<p id="v25"><sup><small>25</small></sup>  ויאמר משׁה גם־אתה תתן בידנו זבחים ועלת ועשׂינו ליהוה אלהינו׃ </p>
<p id="v26"><sup><small>26</small></sup>  וגם־מקננו ילך עמנו לא תשׁאר פרסה כי ממנו נקח לעבד את־יהוה אלהינו ואנחנו לא־נדע מה־נעבד את־יהוה עד־באנו שׁמה׃ </p>
<p id="v27"><sup><small>27</small></sup>  ויחזק יהוה את־לב פרעה ולא אבה לשׁלחם׃ </p>
<p id="v28"><sup><small>28</small></sup>  ויאמר־לו פרעה לך מעלי השׁמר לך אל־תסף ראות פני כי ביום ראתך פני תמות׃ </p>
<p id="v29"><sup><small>29</small></sup>  ויאמר משׁה כן דברת לא־אסף עוד ראות פניך׃ </p>
