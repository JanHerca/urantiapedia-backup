<!--
title: שמות - פֶּרֶק 14
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/13">שמות - פֶּרֶק 13</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/15">שמות - פֶּרֶק 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ </p>
<p id="v2"><sup><small>2</small></sup>  דבר אל־בני ישׂראל וישׁבו ויחנו לפני פי החירת בין מגדל ובין הים לפני בעל צפן נכחו תחנו על־הים׃ </p>
<p id="v3"><sup><small>3</small></sup>  ואמר פרעה לבני ישׂראל נבכים הם בארץ סגר עליהם המדבר׃ </p>
<p id="v4"><sup><small>4</small></sup>  וחזקתי את־לב־פרעה ורדף אחריהם ואכבדה בפרעה ובכל־חילו וידעו מצרים כי־אני יהוה ויעשׂו־כן׃ <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  ויגד למלך מצרים כי ברח העם ויהפך לבב פרעה ועבדיו אל־העם ויאמרו מה־זאת עשׂינו כי־שׁלחנו את־ישׂראל מעבדנו׃ </p>
<p id="v6"><sup><small>6</small></sup>  ויאסר את־רכבו ואת־עמו לקח עמו׃ </p>
<p id="v7"><sup><small>7</small></sup>  ויקח שׁשׁ־מאות רכב בחור וכל רכב מצרים ושׁלשׁם על־כלו׃ </p>
<p id="v8"><sup><small>8</small></sup>  ויחזק יהוה את־לב פרעה מלך מצרים וירדף אחרי בני ישׂראל ובני ישׂראל יצאים ביד רמה׃ <sup id="cite2"><a href="#fn2">[2]</a></sup></p>
<p id="v9"><sup><small>9</small></sup>  וירדפו מצרים אחריהם וישׂיגו אותם חנים על־הים כל־סוס רכב פרעה ופרשׁיו וחילו על־פי החירת לפני בעל צפן׃ </p>
<p id="v10"><sup><small>10</small></sup>  ופרעה הקריב וישׂאו בני־ישׂראל את־עיניהם והנה מצרים נסע אחריהם וייראו מאד ויצעקו בני־ישׂראל אל־יהוה׃ </p>
<p id="v11"><sup><small>11</small></sup>  ויאמרו אל־משׁה המבלי אין־קברים במצרים לקחתנו למות במדבר מה־זאת עשׂית לנו להוציאנו ממצרים׃ </p>
<p id="v12"><sup><small>12</small></sup>  הלא־זה הדבר אשׁר דברנו אליך במצרים לאמר חדל ממנו ונעבדה את־מצרים כי טוב לנו עבד את־מצרים ממתנו במדבר׃ </p>
<p id="v13"><sup><small>13</small></sup>  ויאמר משׁה אל־העם אל־תיראו התיצבו וראו את־ישׁועת יהוה אשׁר־יעשׂה לכם היום כי אשׁר ראיתם את־מצרים היום לא תספו לראתם עוד עד־עולם׃ <sup id="cite3"><a href="#fn3">[3]</a></sup></p>
<p id="v14"><sup><small>14</small></sup>  יהוה ילחם לכם ואתם תחרשׁון׃ </p>
<p id="v15"><sup><small>15</small></sup>  ויאמר יהוה אל־משׁה מה־תצעק אלי דבר אל־בני־ישׂראל ויסעו׃ </p>
<p id="v16"><sup><small>16</small></sup>  ואתה הרם את־מטך ונטה את־ידך על־הים ובקעהו ויבאו בני־ישׂראל בתוך הים ביבשׁה׃ </p>
<p id="v17"><sup><small>17</small></sup>  ואני הנני מחזק את־לב מצרים ויבאו אחריהם ואכבדה בפרעה ובכל־חילו ברכבו ובפרשׁיו׃ </p>
<p id="v18"><sup><small>18</small></sup>  וידעו מצרים כי־אני יהוה בהכבדי בפרעה ברכבו ובפרשׁיו׃ </p>
<p id="v19"><sup><small>19</small></sup>  ויסע מלאך האלהים ההלך לפני מחנה ישׂראל וילך מאחריהם ויסע עמוד הענן מפניהם ויעמד מאחריהם׃ </p>
<p id="v20"><sup><small>20</small></sup>  ויבא בין מחנה מצרים ובין מחנה ישׂראל ויהי הענן והחשׁך ויאר את־הלילה ולא־קרב זה אל־זה כל־הלילה׃ </p>
<p id="v21"><sup><small>21</small></sup>  ויט משׁה את־ידו על־הים ויולך יהוה את־הים ברוח קדים עזה כל־הלילה וישׂם את־הים לחרבה ויבקעו המים׃ </p>
<p id="v22"><sup><small>22</small></sup>  ויבאו בני־ישׂראל בתוך הים ביבשׁה והמים להם חומה מימינם ומשׂמאלם׃ </p>
<p id="v23"><sup><small>23</small></sup>  וירדפו מצרים ויבאו אחריהם כל סוס פרעה רכבו ופרשׁיו אל־תוך הים׃ </p>
<p id="v24"><sup><small>24</small></sup>  ויהי באשׁמרת הבקר וישׁקף יהוה אל־מחנה מצרים בעמוד אשׁ וענן ויהם את מחנה מצרים׃ </p>
<p id="v25"><sup><small>25</small></sup>  ויסר את אפן מרכבתיו וינהגהו בכבדת ויאמר מצרים אנוסה מפני ישׂראל כי יהוה נלחם להם במצרים׃ </p>
<p id="v26"><sup><small>26</small></sup>  ויאמר יהוה אל־משׁה נטה את־ידך על־הים וישׁבו המים על־מצרים על־רכבו ועל־פרשׁיו׃ </p>
<p id="v27"><sup><small>27</small></sup>  ויט משׁה את־ידו על־הים וישׁב הים לפנות בקר לאיתנו ומצרים נסים לקראתו וינער יהוה את־מצרים בתוך הים׃ </p>
<p id="v28"><sup><small>28</small></sup>  וישׁבו המים ויכסו את־הרכב ואת־הפרשׁים לכל חיל פרעה הבאים אחריהם בים לא־נשׁאר בהם עד־אחד׃ </p>
<p id="v29"><sup><small>29</small></sup>  ובני ישׂראל הלכו ביבשׁה בתוך הים והמים להם חמה מימינם ומשׂמאלם׃ </p>
<p id="v30"><sup><small>30</small></sup>  ויושׁע יהוה ביום ההוא את־ישׂראל מיד מצרים וירא ישׂראל את־מצרים מת על־שׂפת הים׃ </p>
<p id="v31"><sup><small>31</small></sup>  וירא ישׂראל את־היד הגדלה אשׁר עשׂה יהוה במצרים וייראו העם את־יהוה ויאמינו ביהוה ובמשׁה עבדו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/13">שמות - פֶּרֶק 13</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/15">שמות - פֶּרֶק 15</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 14:4,17 <i>הקשחת לב פרעה</i>: <a href="/he/The_Urantia_Book/156#p5_4">או 156:5.4</a>. </li>
  <li id="fn2"><a href="#cite2">↑</a> 14:8-29 <i>יציאת מצרים</i>: <a href="/he/The_Urantia_Book/96#p3_5">או 96:3.5</a>. </li>
  <li id="fn3"><a href="#cite3">↑</a> 14:13 <i>אל תירא, תהיה דומם, ראה ישועה</i>: <a href="/he/The_Urantia_Book/152#p5_3">או 152:5.3</a>. </li>
</ol>
</div>
