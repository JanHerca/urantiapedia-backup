<!--
title: שמות - פֶּרֶק 2
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/1">שמות - פֶּרֶק 1</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/3">שמות - פֶּרֶק 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וילך אישׁ מבית לוי ויקח את־בת־לוי׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ותהר האשׁה ותלד בן ותרא אתו כי־טוב הוא ותצפנהו שׁלשׁה ירחים׃ </p>
<p id="v3"><sup><small>3</small></sup>  ולא־יכלה עוד הצפינו ותקח־לו תבת גמא ותחמרה בחמר ובזפת ותשׂם בה את־הילד ותשׂם בסוף על־שׂפת היאר׃ </p>
<p id="v4"><sup><small>4</small></sup>  ותתצב אחתו מרחק לדעה מה־יעשׂה לו׃ </p>
<p id="v5"><sup><small>5</small></sup>  ותרד בת־פרעה לרחץ על־היאר ונערתיה הלכת על־יד היאר ותרא את־התבה בתוך הסוף ותשׁלח את־אמתה ותקחה׃ </p>
<p id="v6"><sup><small>6</small></sup>  ותפתח ותראהו את־הילד והנה־נער בכה ותחמל עליו ותאמר מילדי העברים זה׃ </p>
<p id="v7"><sup><small>7</small></sup>  ותאמר אחתו אל־בת־פרעה האלך וקראתי לך אשׁה מינקת מן העברית ותינק לך את־הילד׃ </p>
<p id="v8"><sup><small>8</small></sup>  ותאמר־לה בת־פרעה לכי ותלך העלמה ותקרא את־אם הילד׃ </p>
<p id="v9"><sup><small>9</small></sup>  ותאמר לה בת־פרעה היליכי את־הילד הזה והינקהו לי ואני אתן את־שׂכרך ותקח האשׁה הילד ותניקהו׃ </p>
<p id="v10"><sup><small>10</small></sup>  ויגדל הילד ותבאהו לבת־פרעה ויהי־לה לבן ותקרא שׁמו משׁה ותאמר כי מן־המים משׁיתהו׃ </p>
<p id="v11"><sup><small>11</small></sup>  ויהי בימים ההם ויגדל משׁה ויצא אל־אחיו וירא בסבלתם וירא אישׁ מצרי מכה אישׁ־עברי מאחיו׃ </p>
<p id="v12"><sup><small>12</small></sup>  ויפן כה וכה וירא כי אין אישׁ ויך את־המצרי ויטמנהו בחול׃ </p>
<p id="v13"><sup><small>13</small></sup>  ויצא ביום השׁני והנה שׁני־אנשׁים עברים נצים ויאמר לרשׁע למה תכה רעך׃ </p>
<p id="v14"><sup><small>14</small></sup>  ויאמר מי שׂמך לאישׁ שׂר ושׁפט עלינו הלהרגני אתה אמר כאשׁר הרגת את־המצרי ויירא משׁה ויאמר אכן נודע הדבר׃ </p>
<p id="v15"><sup><small>15</small></sup>  וישׁמע פרעה את־הדבר הזה ויבקשׁ להרג את־משׁה ויברח משׁה מפני פרעה וישׁב בארץ־מדין וישׁב על־הבאר׃ </p>
<p id="v16"><sup><small>16</small></sup>  ולכהן מדין שׁבע בנות ותבאנה ותדלנה ותמלאנה את־הרהטים להשׁקות צאן אביהן׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v17"><sup><small>17</small></sup>  ויבאו הרעים ויגרשׁום ויקם משׁה ויושׁען וישׁק את־צאנם׃ </p>
<p id="v18"><sup><small>18</small></sup>  ותבאנה אל־רעואל אביהן ויאמר מדוע מהרתן בא היום׃ </p>
<p id="v19"><sup><small>19</small></sup>  ותאמרן אישׁ מצרי הצילנו מיד הרעים וגם־דלה דלה לנו וישׁק את־הצאן׃ </p>
<p id="v20"><sup><small>20</small></sup>  ויאמר אל־בנתיו ואיו למה זה עזבתן את־האישׁ קראן לו ויאכל לחם׃ </p>
<p id="v21"><sup><small>21</small></sup>  ויואל משׁה לשׁבת את־האישׁ ויתן את־צפרה בתו למשׁה׃ </p>
<p id="v22"><sup><small>22</small></sup>  ותלד בן ויקרא את־שׁמו גרשׁם כי אמר גר הייתי בארץ נכריה׃ </p>
<p id="v23"><sup><small>23</small></sup>  ויהי בימים הרבים ההם וימת מלך מצרים ויאנחו בני־ישׂראל מן־העבדה ויזעקו ותעל שׁועתם אל־האלהים מן־העבדה׃ </p>
<p id="v24"><sup><small>24</small></sup>  וישׁמע אלהים את־נאקתם ויזכר אלהים את־בריתו את־אברהם את־יצחק ואת־יעקב׃ </p>
<p id="v25"><sup><small>25</small></sup>  וירא אלהים את־בני ישׂראל וידע אלהים׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 2:1-10 <i>ילדים צפים (משה)</i>: <a href="/he/The_Urantia_Book/89#p7_3">או 89:7.3</a>.  <i>הוריו של משה</i>: <a href="/he/The_Urantia_Book/96#p3_1">או 96:3.1</a>. </li>
  <li id="fn2"><a href="#cite2">↑</a> 2:16 <i>שמאנים (כהנים)</i>: <a href="/he/The_Urantia_Book/90#p1_1">או 90:1.1</a>. </li>
  <li id="fn3"><a href="#cite3">↑</a> 2:16-21 <i>נישואים מחוץ לבית</i>: <a href="/he/The_Urantia_Book/82#p5_6">או 82:5.6</a>. </li>
</ol>
</div>
