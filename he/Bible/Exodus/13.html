<!--
title: שמות - פֶּרֶק 13
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/12">שמות - פֶּרֶק 12</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/14">שמות - פֶּרֶק 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וידבר יהוה אל־משׁה לאמר׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  קדשׁ־לי כל־בכור פטר כל־רחם בבני ישׂראל באדם ובבהמה לי הוא׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v3"><sup><small>3</small></sup>  ויאמר משׁה אל־העם זכור את־היום הזה אשׁר יצאתם ממצרים מבית עבדים כי בחזק יד הוציא יהוה אתכם מזה ולא יאכל חמץ׃ </p>
<p id="v4"><sup><small>4</small></sup>  היום אתם יצאים בחדשׁ האביב׃ </p>
<p id="v5"><sup><small>5</small></sup>  והיה כי־יביאך יהוה אל־ארץ הכנעני והחתי והאמרי והחוי והיבוסי אשׁר נשׁבע לאבתיך לתת לך ארץ זבת חלב ודבשׁ ועבדת את־העבדה הזאת בחדשׁ הזה׃ </p>
<p id="v6"><sup><small>6</small></sup>  שׁבעת ימים תאכל מצת וביום השׁביעי חג ליהוה׃ </p>
<p id="v7"><sup><small>7</small></sup>  מצות יאכל את שׁבעת הימים ולא־יראה לך חמץ ולא־יראה לך שׂאר בכל־גבלך׃ </p>
<p id="v8"><sup><small>8</small></sup>  והגדת לבנך ביום ההוא לאמר בעבור זה עשׂה יהוה לי בצאתי ממצרים׃ </p>
<p id="v9"><sup><small>9</small></sup>  והיה לך לאות על־ידך ולזכרון בין עיניך למען תהיה תורת יהוה בפיך כי ביד חזקה הוצאך יהוה ממצרים׃ </p>
<p id="v10"><sup><small>10</small></sup>  ושׁמרת את־החקה הזאת למועדה מימים ימימה׃ </p>
<p id="v11"><sup><small>11</small></sup>  והיה כי־יבאך יהוה אל־ארץ הכנעני כאשׁר נשׁבע לך ולאבתיך ונתנה לך׃ </p>
<p id="v12"><sup><small>12</small></sup>  והעברת כל־פטר־רחם ליהוה וכל־פטר שׁגר בהמה אשׁר יהיה לך הזכרים ליהוה׃ <sup id="cite4"><a href="#fn4">[4]</a></sup></p>
<p id="v13"><sup><small>13</small></sup>  וכל־פטר חמר תפדה בשׂה ואם־לא תפדה וערפתו וכל בכור אדם בבניך תפדה׃ </p>
<p id="v14"><sup><small>14</small></sup>  והיה כי־ישׁאלך בנך מחר לאמר מה־זאת ואמרת אליו בחזק יד הוציאנו יהוה ממצרים מבית עבדים׃ </p>
<p id="v15"><sup><small>15</small></sup>  ויהי כי־הקשׁה פרעה לשׁלחנו ויהרג יהוה כל־בכור בארץ מצרים מבכר אדם ועד־בכור בהמה על־כן אני זבח ליהוה כל־פטר רחם הזכרים וכל־בכור בני אפדה׃ <sup id="cite5"><a href="#fn5">[5]</a></sup></p>
<p id="v16"><sup><small>16</small></sup>  והיה לאות על־ידכה ולטוטפת בין עיניך כי בחזק יד הוציאנו יהוה ממצרים׃ </p>
<p id="v17"><sup><small>17</small></sup>  ויהי בשׁלח פרעה את־העם ולא־נחם אלהים דרך ארץ פלשׁתים כי קרוב הוא כי אמר אלהים פן־ינחם העם בראתם מלחמה ושׁבו מצרימה׃ </p>
<p id="v18"><sup><small>18</small></sup>  ויסב אלהים את־העם דרך המדבר ים־סוף וחמשׁים עלו בני־ישׂראל מארץ מצרים׃ </p>
<p id="v19"><sup><small>19</small></sup>  ויקח משׁה את־עצמות יוסף עמו כי השׁבע השׁביע את־בני ישׂראל לאמר פקד יפקד אלהים אתכם והעליתם את־עצמתי מזה אתכם׃ </p>
<p id="v20"><sup><small>20</small></sup>  ויסעו מסכת ויחנו באתם בקצה המדבר׃ </p>
<p id="v21"><sup><small>21</small></sup>  ויהוה הלך לפניהם יומם בעמוד ענן לנחתם הדרך ולילה בעמוד אשׁ להאיר להם ללכת יומם ולילה׃ <sup id="cite6"><a href="#fn6">[6]</a></sup></p>
<p id="v22"><sup><small>22</small></sup>  לא־ימישׁ עמוד הענן יומם ועמוד האשׁ לילה לפני העם׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 13:1-2 <i>בכור לאלוהים</i>: <a href="/he/The_Urantia_Book/122#p9_1">או 122:9.1</a>. </li>
  <li id="fn2"><a href="#cite2">↑</a> 13:2 <i>קדש זכרים בכורים</i>: <a href="/he/The_Urantia_Book/90#p5_3">או 90:5.3</a>. </li>
  <li id="fn3"><a href="#cite3">↑</a> 13:2,12 <i>אלוהים טוען זכרים בכורים</i>: <a href="/he/The_Urantia_Book/142#p3_14">או 142:3.14</a>. </li>
  <li id="fn4"><a href="#cite4">↑</a> 13:12-13 <i>אלוהים מקבל תחליפים</i>: <a href="/he/The_Urantia_Book/89#p7_1">או 89:7.1</a>. </li>
  <li id="fn5"><a href="#cite5">↑</a> 13:15 <i>גאולה</i>: <a href="/he/The_Urantia_Book/122#p9_1">או 122:9.1</a>. </li>
  <li id="fn6"><a href="#cite6">↑</a> 13:21-22 <i>פטיש אש</i>: <a href="/he/The_Urantia_Book/69#p6_4">או 69:6.4</a>.  <i>מלאכי האש</i>: <a href="/he/The_Urantia_Book/85#p4_2">או 85:4.2</a>. </li>
</ol>
</div>
