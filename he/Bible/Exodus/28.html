<!--
title: שמות - פֶּרֶק 28
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/27">שמות - פֶּרֶק 27</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/29">שמות - פֶּרֶק 29</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואתה הקרב אליך את־אהרן אחיך ואת־בניו אתו מתוך בני ישׂראל לכהנו־לי אהרן נדב ואביהוא אלעזר ואיתמר בני אהרן׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ועשׂית בגדי־קדשׁ לאהרן אחיך לכבוד ולתפארת׃ </p>
<p id="v3"><sup><small>3</small></sup>  ואתה תדבר אל־כל־חכמי־לב אשׁר מלאתיו רוח חכמה ועשׂו את־בגדי אהרן לקדשׁו לכהנו־לי׃ </p>
<p id="v4"><sup><small>4</small></sup>  ואלה הבגדים אשׁר יעשׂו חשׁן ואפוד ומעיל וכתנת תשׁבץ מצנפת ואבנט ועשׂו בגדי־קדשׁ לאהרן אחיך ולבניו לכהנו־לי׃ </p>
<p id="v5"><sup><small>5</small></sup>  והם יקחו את־הזהב ואת־התכלת ואת־הארגמן ואת־תולעת השׁני ואת־השׁשׁ׃ </p>
<p id="v6"><sup><small>6</small></sup>  ועשׂו את־האפד זהב תכלת וארגמן תולעת שׁני ושׁשׁ משׁזר מעשׂה חשׁב׃ </p>
<p id="v7"><sup><small>7</small></sup>  שׁתי כתפת חברת יהיה־לו אל־שׁני קצותיו וחבר׃ </p>
<p id="v8"><sup><small>8</small></sup>  וחשׁב אפדתו אשׁר עליו כמעשׂהו ממנו יהיה זהב תכלת וארגמן ותולעת שׁני ושׁשׁ משׁזר׃ </p>
<p id="v9"><sup><small>9</small></sup>  ולקחת את־שׁתי אבני־שׁהם ופתחת עליהם שׁמות בני ישׂראל׃ </p>
<p id="v10"><sup><small>10</small></sup>  שׁשׁה משׁמתם על האבן האחת ואת־שׁמות השׁשׁה הנותרים על־האבן השׁנית כתולדתם׃ </p>
<p id="v11"><sup><small>11</small></sup>  מעשׂה חרשׁ אבן פתוחי חתם תפתח את־שׁתי האבנים על־שׁמת בני ישׂראל מסבת משׁבצות זהב תעשׂה אתם׃ </p>
<p id="v12"><sup><small>12</small></sup>  ושׂמת את־שׁתי האבנים על כתפת האפד אבני זכרן לבני ישׂראל ונשׂא אהרן את־שׁמותם לפני יהוה על־שׁתי כתפיו לזכרן׃ </p>
<p id="v13"><sup><small>13</small></sup>  ועשׂית משׁבצת זהב׃ </p>
<p id="v14"><sup><small>14</small></sup>  ושׁתי שׁרשׁרת זהב טהור מגבלת תעשׂה אתם מעשׂה עבת ונתתה את־שׁרשׁרת העבתת על־המשׁבצת׃ </p>
<p id="v15"><sup><small>15</small></sup>  ועשׂית חשׁן משׁפט מעשׂה חשׁב כמעשׂה אפד תעשׂנו זהב תכלת וארגמן ותולעת שׁני ושׁשׁ משׁזר תעשׂה אתו׃ </p>
<p id="v16"><sup><small>16</small></sup>  רבוע יהיה כפול זרת ארכו וזרת רחבו׃ </p>
<p id="v17"><sup><small>17</small></sup>  ומלאת בו מלאת אבן ארבעה טורים אבן טור אדם פטדה וברקת הטור האחד׃ </p>
<p id="v18"><sup><small>18</small></sup>  והטור השׁני נפך ספיר ויהלם׃ </p>
<p id="v19"><sup><small>19</small></sup>  והטור השׁלישׁי לשׁם שׁבו ואחלמה׃ </p>
<p id="v20"><sup><small>20</small></sup>  והטור הרביעי תרשׁישׁ ושׁהם וישׁפה משׁבצים זהב יהיו במלואתם׃ </p>
<p id="v21"><sup><small>21</small></sup>  והאבנים תהיין על־שׁמת בני־ישׂראל שׁתים עשׂרה על־שׁמתם פתוחי חותם אישׁ על־שׁמו תהיין לשׁני עשׂר שׁבט׃ </p>
<p id="v22"><sup><small>22</small></sup>  ועשׂית על־החשׁן שׁרשׁת גבלת מעשׂה עבת זהב טהור׃ </p>
<p id="v23"><sup><small>23</small></sup>  ועשׂית על־החשׁן שׁתי טבעות זהב ונתת את־שׁתי הטבעות על־שׁני קצות החשׁן׃ </p>
<p id="v24"><sup><small>24</small></sup>  ונתתה את־שׁתי עבתת הזהב על־שׁתי הטבעת אל־קצות החשׁן׃ </p>
<p id="v25"><sup><small>25</small></sup>  ואת שׁתי קצות שׁתי העבתת תתן על־שׁתי המשׁבצות ונתתה על־כתפות האפד אל־מול פניו׃ </p>
<p id="v26"><sup><small>26</small></sup>  ועשׂית שׁתי טבעות זהב ושׂמת אתם על־שׁני קצות החשׁן על־שׂפתו אשׁר אל־עבר האפוד ביתה׃ </p>
<p id="v27"><sup><small>27</small></sup>  ועשׂית שׁתי טבעות זהב ונתתה אתם על־שׁתי כתפות האפוד מלמטה ממול פניו לעמת מחברתו ממעל לחשׁב האפוד׃ </p>
<p id="v28"><sup><small>28</small></sup>  וירכסו את־החשׁן מטבעתו אל־טבעת האפוד בפתיל תכלת להיות על־חשׁב האפוד ולא־יזח החשׁן מעל האפוד׃ </p>
<p id="v29"><sup><small>29</small></sup>  ונשׂא אהרן את־שׁמות בני־ישׂראל בחשׁן המשׁפט על־לבו בבאו אל־הקדשׁ לזכרן לפני־יהוה תמיד׃ </p>
<p id="v30"><sup><small>30</small></sup>  ונתת אל־חשׁן המשׁפט את־האורים ואת־התמים והיו על־לב אהרן בבאו לפני יהוה ונשׂא אהרן את־משׁפט בני־ישׂראל על־לבו לפני יהוה תמיד׃ </p>
<p id="v31"><sup><small>31</small></sup>  ועשׂית את־מעיל האפוד כליל תכלת׃ </p>
<p id="v32"><sup><small>32</small></sup>  והיה פי־ראשׁו בתוכו שׂפה יהיה לפיו סביב מעשׂה ארג כפי תחרא יהיה־לו לא יקרע׃ </p>
<p id="v33"><sup><small>33</small></sup>  ועשׂית על־שׁוליו רמני תכלת וארגמן ותולעת שׁני על־שׁוליו סביב ופעמני זהב בתוכם סביב׃ </p>
<p id="v34"><sup><small>34</small></sup>  פעמן זהב ורמון פעמן זהב ורמון על־שׁולי המעיל סביב׃ </p>
<p id="v35"><sup><small>35</small></sup>  והיה על־אהרן לשׁרת ונשׁמע קולו בבאו אל־הקדשׁ לפני יהוה ובצאתו ולא ימות׃ </p>
<p id="v36"><sup><small>36</small></sup>  ועשׂית ציץ זהב טהור ופתחת עליו פתוחי חתם קדשׁ ליהוה׃ </p>
<p id="v37"><sup><small>37</small></sup>  ושׂמת אתו על־פתיל תכלת והיה על־המצנפת אל־מול פני־המצנפת יהיה׃ </p>
<p id="v38"><sup><small>38</small></sup>  והיה על־מצח אהרן ונשׂא אהרן את־עון הקדשׁים אשׁר יקדישׁו בני ישׂראל לכל־מתנת קדשׁיהם והיה על־מצחו תמיד לרצון להם לפני יהוה׃ </p>
<p id="v39"><sup><small>39</small></sup>  ושׁבצת הכתנת שׁשׁ ועשׂית מצנפת שׁשׁ ואבנט תעשׂה מעשׂה רקם׃ </p>
<p id="v40"><sup><small>40</small></sup>  ולבני אהרן תעשׂה כתנת ועשׂית להם אבנטים ומגבעות תעשׂה להם לכבוד ולתפארת׃ </p>
<p id="v41"><sup><small>41</small></sup>  והלבשׁת אתם את־אהרן אחיך ואת־בניו אתו ומשׁחת אתם ומלאת את־ידם וקדשׁת אתם וכהנו לי׃ </p>
<p id="v42"><sup><small>42</small></sup>  ועשׂה להם מכנסי־בד לכסות בשׂר ערוה ממתנים ועד־ירכים יהיו׃ </p>
<p id="v43"><sup><small>43</small></sup>  והיו על־אהרן ועל־בניו בבאם אל־אהל מועד או בגשׁתם אל־המזבח לשׁרת בקדשׁ ולא־ישׂאו עון ומתו חקת עולם לו ולזרעו אחריו׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 28:1-43 <i>שמאנים (כהנים)</i>: <a href="/he/The_Urantia_Book/90#p1_1">או 90:1.1</a>. </li>
</ol>
</div>
