<!--
title: שמות - פֶּרֶק 11
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/10">שמות - פֶּרֶק 10</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/12">שמות - פֶּרֶק 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה אל־משׁה עוד נגע אחד אביא על־פרעה ועל־מצרים אחרי־כן ישׁלח אתכם מזה כשׁלחו כלה גרשׁ יגרשׁ אתכם מזה׃ </p>
<p id="v2"><sup><small>2</small></sup>  דבר־נא באזני העם וישׁאלו אישׁ מאת רעהו ואשׁה מאת רעותה כלי־כסף וכלי זהב׃ </p>
<p id="v3"><sup><small>3</small></sup>  ויתן יהוה את־חן העם בעיני מצרים גם האישׁ משׁה גדול מאד בארץ מצרים בעיני עבדי־פרעה ובעיני העם׃ </p>
<p id="v4"><sup><small>4</small></sup>  ויאמר משׁה כה אמר יהוה כחצת הלילה אני יוצא בתוך מצרים׃ </p>
<p id="v5"><sup><small>5</small></sup>  ומת כל־בכור בארץ מצרים מבכור פרעה הישׁב על־כסאו עד בכור השׁפחה אשׁר אחר הרחים וכל בכור בהמה׃ </p>
<p id="v6"><sup><small>6</small></sup>  והיתה צעקה גדלה בכל־ארץ מצרים אשׁר כמהו לא נהיתה וכמהו לא תסף׃ </p>
<p id="v7"><sup><small>7</small></sup>  ולכל בני ישׂראל לא יחרץ־כלב לשׁנו למאישׁ ועד־בהמה למען תדעון אשׁר יפלה יהוה בין מצרים ובין ישׂראל׃ </p>
<p id="v8"><sup><small>8</small></sup>  וירדו כל־עבדיך אלה אלי והשׁתחוו־לי לאמר צא אתה וכל־העם אשׁר־ברגליך ואחרי־כן אצא ויצא מעם־פרעה בחרי־אף׃ </p>
<p id="v9"><sup><small>9</small></sup>  ויאמר יהוה אל־משׁה לא־ישׁמע אליכם פרעה למען רבות מופתי בארץ מצרים׃ </p>
<p id="v10"><sup><small>10</small></sup>  ומשׁה ואהרן עשׂו את־כל־המפתים האלה לפני פרעה ויחזק יהוה את־לב פרעה ולא־שׁלח את־בני־ישׂראל מארצו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/10">שמות - פֶּרֶק 10</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/12">שמות - פֶּרֶק 12</a></td>
      </tr>
    </tbody>
  </table>
</figure>
