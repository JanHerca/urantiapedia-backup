<!--
title: שמות - פֶּרֶק 39
description: 
published: true
date: 2023-11-8T20:31:8Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Exodus/38">
          <span class="mdi mdi-arrow-left-drop-circle"></span><span class="pl-2">שמות - פֶּרֶק 38</span>
        </a>
        </td>
        <td>
        <a href="/he/Bible/Exodus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Exodus/40">
          <span class="pr-2">שמות - פֶּרֶק 40</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ומן־התכלת והארגמן ותולעת השׁני עשׂו בגדי־שׂרד לשׁרת בקדשׁ ויעשׂו את־בגדי הקדשׁ אשׁר לאהרן כאשׁר צוה יהוה את־משׁה׃ </p>
<p id="v2"><sup><small>2</small></sup>  ויעשׂ את־האפד זהב תכלת וארגמן ותולעת שׁני ושׁשׁ משׁזר׃ </p>
<p id="v3"><sup><small>3</small></sup>  וירקעו את־פחי הזהב וקצץ פתילם לעשׂות בתוך התכלת ובתוך הארגמן ובתוך תולעת השׁני ובתוך השׁשׁ מעשׂה חשׁב׃ </p>
<p id="v4"><sup><small>4</small></sup>  כתפת עשׂו־לו חברת על־שׁני קצוותו חבר׃ </p>
<p id="v5"><sup><small>5</small></sup>  וחשׁב אפדתו אשׁר עליו ממנו הוא כמעשׂהו זהב תכלת וארגמן ותולעת שׁני ושׁשׁ משׁזר כאשׁר צוה יהוה את־משׁה׃ </p>
<p id="v6"><sup><small>6</small></sup>  ויעשׂו את־אבני השׁהם מסבת משׁבצת זהב מפתחת פתוחי חותם על־שׁמות בני ישׂראל׃ </p>
<p id="v7"><sup><small>7</small></sup>  וישׂם אתם על כתפת האפד אבני זכרון לבני ישׂראל כאשׁר צוה יהוה את־משׁה׃ </p>
<p id="v8"><sup><small>8</small></sup>  ויעשׂ את־החשׁן מעשׂה חשׁב כמעשׂה אפד זהב תכלת וארגמן ותולעת שׁני ושׁשׁ משׁזר׃ </p>
<p id="v9"><sup><small>9</small></sup>  רבוע היה כפול עשׂו את־החשׁן זרת ארכו וזרת רחבו כפול׃ </p>
<p id="v10"><sup><small>10</small></sup>  וימלאו־בו ארבעה טורי אבן טור אדם פטדה וברקת הטור האחד׃ </p>
<p id="v11"><sup><small>11</small></sup>  והטור השׁני נפך ספיר ויהלם׃ </p>
<p id="v12"><sup><small>12</small></sup>  והטור השׁלישׁי לשׁם שׁבו ואחלמה׃ </p>
<p id="v13"><sup><small>13</small></sup>  והטור הרביעי תרשׁישׁ שׁהם וישׁפה מוסבת משׁבצת זהב במלאתם׃ </p>
<p id="v14"><sup><small>14</small></sup>  והאבנים על־שׁמת בני־ישׂראל הנה שׁתים עשׂרה על־שׁמתם פתוחי חתם אישׁ על־שׁמו לשׁנים עשׂר שׁבט׃ </p>
<p id="v15"><sup><small>15</small></sup>  ויעשׂו על־החשׁן שׁרשׁרת גבלת מעשׂה עבת זהב טהור׃ </p>
<p id="v16"><sup><small>16</small></sup>  ויעשׂו שׁתי משׁבצת זהב ושׁתי טבעת זהב ויתנו את־שׁתי הטבעת על־שׁני קצות החשׁן׃ </p>
<p id="v17"><sup><small>17</small></sup>  ויתנו שׁתי העבתת הזהב על־שׁתי הטבעת על־קצות החשׁן׃ </p>
<p id="v18"><sup><small>18</small></sup>  ואת שׁתי קצות שׁתי העבתת נתנו על־שׁתי המשׁבצת ויתנם על־כתפת האפד אל־מול פניו׃ </p>
<p id="v19"><sup><small>19</small></sup>  ויעשׂו שׁתי טבעת זהב וישׂימו על־שׁני קצות החשׁן על־שׂפתו אשׁר אל־עבר האפד ביתה׃ </p>
<p id="v20"><sup><small>20</small></sup>  ויעשׂו שׁתי טבעת זהב ויתנם על־שׁתי כתפת האפד מלמטה ממול פניו לעמת מחברתו ממעל לחשׁב האפד׃ </p>
<p id="v21"><sup><small>21</small></sup>  וירכסו את־החשׁן מטבעתיו אל־טבעת האפד בפתיל תכלת להית על־חשׁב האפד ולא־יזח החשׁן מעל האפד כאשׁר צוה יהוה את־משׁה׃ </p>
<p id="v22"><sup><small>22</small></sup>  ויעשׂ את־מעיל האפד מעשׂה ארג כליל תכלת׃ </p>
<p id="v23"><sup><small>23</small></sup>  ופי־המעיל בתוכו כפי תחרא שׂפה לפיו סביב לא יקרע׃ </p>
<p id="v24"><sup><small>24</small></sup>  ויעשׂו על־שׁולי המעיל רמוני תכלת וארגמן ותולעת שׁני משׁזר׃ </p>
<p id="v25"><sup><small>25</small></sup>  ויעשׂו פעמני זהב טהור ויתנו את־הפעמנים בתוך הרמנים על־שׁולי המעיל סביב בתוך הרמנים׃ </p>
<p id="v26"><sup><small>26</small></sup>  פעמן ורמן פעמן ורמן על־שׁולי המעיל סביב לשׁרת כאשׁר צוה יהוה את־משׁה׃ </p>
<p id="v27"><sup><small>27</small></sup>  ויעשׂו את־הכתנת שׁשׁ מעשׂה ארג לאהרן ולבניו׃ </p>
<p id="v28"><sup><small>28</small></sup>  ואת המצנפת שׁשׁ ואת־פארי המגבעת שׁשׁ ואת־מכנסי הבד שׁשׁ משׁזר׃ </p>
<p id="v29"><sup><small>29</small></sup>  ואת־האבנט שׁשׁ משׁזר ותכלת וארגמן ותולעת שׁני מעשׂה רקם כאשׁר צוה יהוה את־משׁה׃ </p>
<p id="v30"><sup><small>30</small></sup>  ויעשׂו את־ציץ נזר־הקדשׁ זהב טהור ויכתבו עליו מכתב פתוחי חותם קדשׁ ליהוה׃ </p>
<p id="v31"><sup><small>31</small></sup>  ויתנו עליו פתיל תכלת לתת על־המצנפת מלמעלה כאשׁר צוה יהוה את־משׁה׃ </p>
<p id="v32"><sup><small>32</small></sup>  ותכל כל־עבדת משׁכן אהל מועד ויעשׂו בני ישׂראל ככל אשׁר צוה יהוה את־משׁה כן עשׂו׃ </p>
<p id="v33"><sup><small>33</small></sup>  ויביאו את־המשׁכן אל־משׁה את־האהל ואת־כל־כליו קרסיו קרשׁיו בריחו ועמדיו ואדניו׃ </p>
<p id="v34"><sup><small>34</small></sup>  ואת־מכסה עורת האילם המאדמים ואת־מכסה ערת התחשׁים ואת פרכת המסך׃ </p>
<p id="v35"><sup><small>35</small></sup>  את־ארון העדת ואת־בדיו ואת הכפרת׃ </p>
<p id="v36"><sup><small>36</small></sup>  את־השׁלחן את־כל־כליו ואת לחם הפנים׃ </p>
<p id="v37"><sup><small>37</small></sup>  את־המנרה הטהרה את־נרתיה נרת המערכה ואת־כל־כליה ואת שׁמן המאור׃ </p>
<p id="v38"><sup><small>38</small></sup>  ואת מזבח הזהב ואת שׁמן המשׁחה ואת קטרת הסמים ואת מסך פתח האהל׃ </p>
<p id="v39"><sup><small>39</small></sup>  את מזבח הנחשׁת ואת־מכבר הנחשׁת אשׁר־לו את־בדיו ואת־כל־כליו את־הכיר ואת־כנו׃ </p>
<p id="v40"><sup><small>40</small></sup>  את קלעי החצר את־עמדיה ואת־אדניה ואת־המסך לשׁער החצר את־מיתריו ויתדתיה ואת כל־כלי עבדת המשׁכן לאהל מועד׃ </p>
<p id="v41"><sup><small>41</small></sup>  את־בגדי השׂרד לשׁרת בקדשׁ את־בגדי הקדשׁ לאהרן הכהן ואת־בגדי בניו לכהן׃ </p>
<p id="v42"><sup><small>42</small></sup>  ככל אשׁר־צוה יהוה את־משׁה כן עשׂו בני ישׂראל את כל־העבדה׃ </p>
<p id="v43"><sup><small>43</small></sup>  וירא משׁה את־כל־המלאכה והנה עשׂו אתה כאשׁר צוה יהוה כן עשׂו ויברך אתם משׁה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Exodus/38">
          <span class="mdi mdi-arrow-left-drop-circle"></span><span class="pl-2">שמות - פֶּרֶק 38</span>
        </a>
        </td>
        <td>
        <a href="/he/Bible/Exodus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Exodus/40">
          <span class="pr-2">שמות - פֶּרֶק 40</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
