<!--
title: שמות - פֶּרֶק 26
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/25">שמות - פֶּרֶק 25</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/27">שמות - פֶּרֶק 27</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואת־המשׁכן תעשׂה עשׂר יריעת שׁשׁ משׁזר ותכלת וארגמן ותלעת שׁני כרבים מעשׂה חשׁב תעשׂה אתם׃ </p>
<p id="v2"><sup><small>2</small></sup>  ארך היריעה האחת שׁמנה ועשׂרים באמה ורחב ארבע באמה היריעה האחת מדה אחת לכל־היריעת׃ </p>
<p id="v3"><sup><small>3</small></sup>  חמשׁ היריעת תהיין חברת אשׁה אל־אחתה וחמשׁ יריעת חברת אשׁה אל־אחתה׃ </p>
<p id="v4"><sup><small>4</small></sup>  ועשׂית ללאת תכלת על שׂפת היריעה האחת מקצה בחברת וכן תעשׂה בשׂפת היריעה הקיצונה במחברת השׁנית׃ </p>
<p id="v5"><sup><small>5</small></sup>  חמשׁים ללאת תעשׂה ביריעה האחת וחמשׁים ללאת תעשׂה בקצה היריעה אשׁר במחברת השׁנית מקבילת הללאת אשׁה אל־אחתה׃ </p>
<p id="v6"><sup><small>6</small></sup>  ועשׂית חמשׁים קרסי זהב וחברת את־היריעת אשׁה אל־אחתה בקרסים והיה המשׁכן אחד׃ </p>
<p id="v7"><sup><small>7</small></sup>  ועשׂית יריעת עזים לאהל על־המשׁכן עשׁתי־עשׂרה יריעת תעשׂה אתם׃ </p>
<p id="v8"><sup><small>8</small></sup>  ארך היריעה האחת שׁלשׁים באמה ורחב ארבע באמה היריעה האחת מדה אחת לעשׁתי עשׂרה יריעת׃ </p>
<p id="v9"><sup><small>9</small></sup>  וחברת את־חמשׁ היריעת לבד ואת־שׁשׁ היריעת לבד וכפלת את־היריעה השׁשׁית אל־מול פני האהל׃ </p>
<p id="v10"><sup><small>10</small></sup>  ועשׂית חמשׁים ללאת על שׂפת היריעה האחת הקיצנה בחברת וחמשׁים ללאת על שׂפת היריעה החברת השׁנית׃ </p>
<p id="v11"><sup><small>11</small></sup>  ועשׂית קרסי נחשׁת חמשׁים והבאת את־הקרסים בללאת וחברת את־האהל והיה אחד׃ </p>
<p id="v12"><sup><small>12</small></sup>  וסרח העדף ביריעת האהל חצי היריעה העדפת תסרח על אחרי המשׁכן׃ </p>
<p id="v13"><sup><small>13</small></sup>  והאמה מזה והאמה מזה בעדף בארך יריעת האהל יהיה סרוח על־צדי המשׁכן מזה ומזה לכסתו׃ </p>
<p id="v14"><sup><small>14</small></sup>  ועשׂית מכסה לאהל ערת אילם מאדמים ומכסה ערת תחשׁים מלמעלה׃ </p>
<p id="v15"><sup><small>15</small></sup>  ועשׂית את־הקרשׁים למשׁכן עצי שׁטים עמדים׃ </p>
<p id="v16"><sup><small>16</small></sup>  עשׂר אמות ארך הקרשׁ ואמה וחצי האמה רחב הקרשׁ האחד׃ </p>
<p id="v17"><sup><small>17</small></sup>  שׁתי ידות לקרשׁ האחד משׁלבת אשׁה אל־אחתה כן תעשׂה לכל קרשׁי המשׁכן׃ </p>
<p id="v18"><sup><small>18</small></sup>  ועשׂית את־הקרשׁים למשׁכן עשׂרים קרשׁ לפאת נגבה תימנה׃ </p>
<p id="v19"><sup><small>19</small></sup>  וארבעים אדני־כסף תעשׂה תחת עשׂרים הקרשׁ שׁני אדנים תחת־הקרשׁ האחד לשׁתי ידתיו ושׁני אדנים תחת־הקרשׁ האחד לשׁתי ידתיו׃ </p>
<p id="v20"><sup><small>20</small></sup>  ולצלע המשׁכן השׁנית לפאת צפון עשׂרים קרשׁ׃ </p>
<p id="v21"><sup><small>21</small></sup>  וארבעים אדניהם כסף שׁני אדנים תחת הקרשׁ האחד ושׁני אדנים תחת הקרשׁ האחד׃ </p>
<p id="v22"><sup><small>22</small></sup>  ולירכתי המשׁכן ימה תעשׂה שׁשׁה קרשׁים׃ </p>
<p id="v23"><sup><small>23</small></sup>  ושׁני קרשׁים תעשׂה למקצעת המשׁכן בירכתים׃ </p>
<p id="v24"><sup><small>24</small></sup>  ויהיו תאמם מלמטה ויחדו יהיו תמים על־ראשׁו אל־הטבעת האחת כן יהיה לשׁניהם לשׁני המקצעת יהיו׃ </p>
<p id="v25"><sup><small>25</small></sup>  והיו שׁמנה קרשׁים ואדניהם כסף שׁשׁה עשׂר אדנים שׁני אדנים תחת הקרשׁ האחד ושׁני אדנים תחת הקרשׁ האחד׃ </p>
<p id="v26"><sup><small>26</small></sup>  ועשׂית בריחם עצי שׁטים חמשׁה לקרשׁי צלע־המשׁכן האחד׃ </p>
<p id="v27"><sup><small>27</small></sup>  וחמשׁה בריחם לקרשׁי צלע־המשׁכן השׁנית וחמשׁה בריחם לקרשׁי צלע המשׁכן לירכתים ימה׃ </p>
<p id="v28"><sup><small>28</small></sup>  והבריח התיכן בתוך הקרשׁים מברח מן־הקצה אל־הקצה׃ </p>
<p id="v29"><sup><small>29</small></sup>  ואת־הקרשׁים תצפה זהב ואת־טבעתיהם תעשׂה זהב בתים לבריחם וצפית את־הבריחם זהב׃ </p>
<p id="v30"><sup><small>30</small></sup>  והקמת את־המשׁכן כמשׁפטו אשׁר הראית בהר׃ </p>
<p id="v31"><sup><small>31</small></sup>  ועשׂית פרכת תכלת וארגמן ותולעת שׁני ושׁשׁ משׁזר מעשׂה חשׁב יעשׂה אתה כרבים׃ </p>
<p id="v32"><sup><small>32</small></sup>  ונתתה אתה על־ארבעה עמודי שׁטים מצפים זהב וויהם זהב על־ארבעה אדני־כסף׃ </p>
<p id="v33"><sup><small>33</small></sup>  ונתתה את־הפרכת תחת הקרסים והבאת שׁמה מבית לפרכת את ארון העדות והבדילה הפרכת לכם בין הקדשׁ ובין קדשׁ הקדשׁים׃ </p>
<p id="v34"><sup><small>34</small></sup>  ונתת את־הכפרת על ארון העדת בקדשׁ הקדשׁים׃ </p>
<p id="v35"><sup><small>35</small></sup>  ושׂמת את־השׁלחן מחוץ לפרכת ואת־המנרה נכח השׁלחן על צלע המשׁכן תימנה והשׁלחן תתן על־צלע צפון׃ </p>
<p id="v36"><sup><small>36</small></sup>  ועשׂית מסך לפתח האהל תכלת וארגמן ותולעת שׁני ושׁשׁ משׁזר מעשׂה רקם׃ </p>
<p id="v37"><sup><small>37</small></sup>  ועשׂית למסך חמשׁה עמודי שׁטים וצפית אתם זהב וויהם זהב ויצקת להם חמשׁה אדני נחשׁת׃ </p>
