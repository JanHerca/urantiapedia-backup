<!--
title: שמות - פֶּרֶק 27
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/26">שמות - פֶּרֶק 26</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/28">שמות - פֶּרֶק 28</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ועשׂית את־המזבח עצי שׁטים חמשׁ אמות ארך וחמשׁ אמות רחב רבוע יהיה המזבח ושׁלשׁ אמות קמתו׃ </p>
<p id="v2"><sup><small>2</small></sup>  ועשׂית קרנתיו על ארבע פנתיו ממנו תהיין קרנתיו וצפית אתו נחשׁת׃ </p>
<p id="v3"><sup><small>3</small></sup>  ועשׂית סירתיו לדשׁנו ויעיו ומזרקתיו ומזלגתיו ומחתתיו לכל־כליו תעשׂה נחשׁת׃ </p>
<p id="v4"><sup><small>4</small></sup>  ועשׂית לו מכבר מעשׂה רשׁת נחשׁת ועשׂית על־הרשׁת ארבע טבעת נחשׁת על ארבע קצותיו׃ </p>
<p id="v5"><sup><small>5</small></sup>  ונתתה אתה תחת כרכב המזבח מלמטה והיתה הרשׁת עד חצי המזבח׃ </p>
<p id="v6"><sup><small>6</small></sup>  ועשׂית בדים למזבח בדי עצי שׁטים וצפית אתם נחשׁת׃ </p>
<p id="v7"><sup><small>7</small></sup>  והובא את־בדיו בטבעת והיו הבדים על־שׁתי צלעת המזבח בשׂאת אתו׃ </p>
<p id="v8"><sup><small>8</small></sup>  נבוב לחת תעשׂה אתו כאשׁר הראה אתך בהר כן יעשׂו׃ </p>
<p id="v9"><sup><small>9</small></sup>  ועשׂית את חצר המשׁכן לפאת נגב־תימנה קלעים לחצר שׁשׁ משׁזר מאה באמה ארך לפאה האחת׃ </p>
<p id="v10"><sup><small>10</small></sup>  ועמדיו עשׂרים ואדניהם עשׂרים נחשׁת ווי העמדים וחשׁקיהם כסף׃ </p>
<p id="v11"><sup><small>11</small></sup>  וכן לפאת צפון בארך קלעים מאה ארך ועמדו עשׂרים ואדניהם עשׂרים נחשׁת ווי העמדים וחשׁקיהם כסף׃ </p>
<p id="v12"><sup><small>12</small></sup>  ורחב החצר לפאת־ים קלעים חמשׁים אמה עמדיהם עשׂרה ואדניהם עשׂרה׃ </p>
<p id="v13"><sup><small>13</small></sup>  ורחב החצר לפאת קדמה מזרחה חמשׁים אמה׃ </p>
<p id="v14"><sup><small>14</small></sup>  וחמשׁ עשׂרה אמה קלעים לכתף עמדיהם שׁלשׁה ואדניהם שׁלשׁה׃ </p>
<p id="v15"><sup><small>15</small></sup>  ולכתף השׁנית חמשׁ עשׂרה קלעים עמדיהם שׁלשׁה ואדניהם שׁלשׁה׃ </p>
<p id="v16"><sup><small>16</small></sup>  ולשׁער החצר מסך עשׂרים אמה תכלת וארגמן ותולעת שׁני ושׁשׁ משׁזר מעשׂה רקם עמדיהם ארבעה ואדניהם ארבעה׃ </p>
<p id="v17"><sup><small>17</small></sup>  כל־עמודי החצר סביב מחשׁקים כסף וויהם כסף ואדניהם נחשׁת׃ </p>
<p id="v18"><sup><small>18</small></sup>  ארך החצר מאה באמה ורחב חמשׁים בחמשׁים וקמה חמשׁ אמות שׁשׁ משׁזר ואדניהם נחשׁת׃ </p>
<p id="v19"><sup><small>19</small></sup>  לכל כלי המשׁכן בכל עבדתו וכל־יתדתיו וכל־יתדת החצר נחשׁת׃ </p>
<p id="v20"><sup><small>20</small></sup>  ואתה תצוה את־בני ישׂראל ויקחו אליך שׁמן זית זך כתית למאור להעלת נר תמיד׃ </p>
<p id="v21"><sup><small>21</small></sup>  באהל מועד מחוץ לפרכת אשׁר על־העדת יערך אתו אהרן ובניו מערב עד־בקר לפני יהוה חקת עולם לדרתם מאת בני ישׂראל׃ </p>
