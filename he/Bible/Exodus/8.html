<!--
title: שמות - פֶּרֶק 8
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/7">שמות - פֶּרֶק 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/9">שמות - פֶּרֶק 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה אל־משׁה אמר אל־אהרן נטה את־ידך במטך על־הנהרת על־היארים ועל־האגמים והעל את־הצפרדעים על־ארץ מצרים׃ </p>
<p id="v2"><sup><small>2</small></sup>  ויט אהרן את־ידו על מימי מצרים ותעל הצפרדע ותכס את־ארץ מצרים׃ </p>
<p id="v3"><sup><small>3</small></sup>  ויעשׂו־כן החרטמים בלטיהם ויעלו את־הצפרדעים על־ארץ מצרים׃ </p>
<p id="v4"><sup><small>4</small></sup>  ויקרא פרעה למשׁה ולאהרן ויאמר העתירו אל־יהוה ויסר הצפרדעים ממני ומעמי ואשׁלחה את־העם ויזבחו ליהוה׃ </p>
<p id="v5"><sup><small>5</small></sup>  ויאמר משׁה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך רק ביאר תשׁארנה׃ </p>
<p id="v6"><sup><small>6</small></sup>  ויאמר למחר ויאמר כדברך למען תדע כי־אין כיהוה אלהינו׃ </p>
<p id="v7"><sup><small>7</small></sup>  וסרו הצפרדעים ממך ומבתיך ומעבדיך ומעמך רק ביאר תשׁארנה׃ </p>
<p id="v8"><sup><small>8</small></sup>  ויצא משׁה ואהרן מעם פרעה ויצעק משׁה אל־יהוה על־דבר הצפרדעים אשׁר־שׂם לפרעה׃ </p>
<p id="v9"><sup><small>9</small></sup>  ויעשׂ יהוה כדבר משׁה וימתו הצפרדעים מן־הבתים מן־החצרת ומן־השׂדת׃ </p>
<p id="v10"><sup><small>10</small></sup>  ויצברו אתם חמרם חמרם ותבאשׁ הארץ׃ </p>
<p id="v11"><sup><small>11</small></sup>  וירא פרעה כי היתה הרוחה והכבד את־לבו ולא שׁמע אלהם כאשׁר דבר יהוה׃ </p>
<p id="v12"><sup><small>12</small></sup>  ויאמר יהוה אל־משׁה אמר אל־אהרן נטה את־מטך והך את־עפר הארץ והיה לכנם בכל־ארץ מצרים׃ </p>
<p id="v13"><sup><small>13</small></sup>  ויעשׂו־כן ויט אהרן את־ידו במטהו ויך את־עפר הארץ ותהי הכנם באדם ובבהמה כל־עפר הארץ היה כנים בכל־ארץ מצרים׃ </p>
<p id="v14"><sup><small>14</small></sup>  ויעשׂו־כן החרטמים בלטיהם להוציא את־הכנים ולא יכלו ותהי הכנם באדם ובבהמה׃ </p>
<p id="v15"><sup><small>15</small></sup>  ויאמרו החרטמם אל־פרעה אצבע אלהים הוא ויחזק לב־פרעה ולא־שׁמע אלהם כאשׁר דבר יהוה׃ </p>
<p id="v16"><sup><small>16</small></sup>  ויאמר יהוה אל־משׁה השׁכם בבקר והתיצב לפני פרעה הנה יוצא המימה ואמרת אליו כה אמר יהוה שׁלח עמי ויעבדני׃ </p>
<p id="v17"><sup><small>17</small></sup>  כי אם־אינך משׁלח את־עמי הנני משׁליח בך ובעבדיך ובעמך ובבתיך את־הערב ומלאו בתי מצרים את־הערב וגם האדמה אשׁר־הם עליה׃ </p>
<p id="v18"><sup><small>18</small></sup>  והפליתי ביום ההוא את־ארץ גשׁן אשׁר עמי עמד עליה לבלתי היות־שׁם ערב למען תדע כי אני יהוה בקרב הארץ׃ </p>
<p id="v19"><sup><small>19</small></sup>  ושׂמתי פדת בין עמי ובין עמך למחר יהיה האת הזה׃ </p>
<p id="v20"><sup><small>20</small></sup>  ויעשׂ יהוה כן ויבא ערב כבד ביתה פרעה ובית עבדיו ובכל־ארץ מצרים תשׁחת הארץ מפני הערב׃ </p>
<p id="v21"><sup><small>21</small></sup>  ויקרא פרעה אל־משׁה ולאהרן ויאמר לכו זבחו לאלהיכם בארץ׃ </p>
<p id="v22"><sup><small>22</small></sup>  ויאמר משׁה לא נכון לעשׂות כן כי תועבת מצרים נזבח ליהוה אלהינו הן נזבח את־תועבת מצרים לעיניהם ולא יסקלנו׃ </p>
<p id="v23"><sup><small>23</small></sup>  דרך שׁלשׁת ימים נלך במדבר וזבחנו ליהוה אלהינו כאשׁר יאמר אלינו׃ </p>
<p id="v24"><sup><small>24</small></sup>  ויאמר פרעה אנכי אשׁלח אתכם וזבחתם ליהוה אלהיכם במדבר רק הרחק לא־תרחיקו ללכת העתירו בעדי׃ </p>
<p id="v25"><sup><small>25</small></sup>  ויאמר משׁה הנה אנכי יוצא מעמך והעתרתי אל־יהוה וסר הערב מפרעה מעבדיו ומעמו מחר רק אל־יסף פרעה התל לבלתי שׁלח את־העם לזבח ליהוה׃ </p>
<p id="v26"><sup><small>26</small></sup>  ויצא משׁה מעם פרעה ויעתר אל־יהוה׃ </p>
<p id="v27"><sup><small>27</small></sup>  ויעשׂ יהוה כדבר משׁה ויסר הערב מפרעה מעבדיו ומעמו לא נשׁאר אחד׃ </p>
<p id="v28"><sup><small>28</small></sup>  ויכבד פרעה את־לבו גם בפעם הזאת ולא שׁלח את־העם׃ </p>
