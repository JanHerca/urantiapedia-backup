<!--
title: שמות - פֶּרֶק 24
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/23">שמות - פֶּרֶק 23</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/25">שמות - פֶּרֶק 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואל־משׁה אמר עלה אל־יהוה אתה ואהרן נדב ואביהוא ושׁבעים מזקני ישׂראל והשׁתחויתם מרחק׃ </p>
<p id="v2"><sup><small>2</small></sup>  ונגשׁ משׁה לבדו אל־יהוה והם לא יגשׁו והעם לא יעלו עמו׃ </p>
<p id="v3"><sup><small>3</small></sup>  ויבא משׁה ויספר לעם את כל־דברי יהוה ואת כל־המשׁפטים ויען כל־העם קול אחד ויאמרו כל־הדברים אשׁר־דבר יהוה נעשׂה׃ </p>
<p id="v4"><sup><small>4</small></sup>  ויכתב משׁה את כל־דברי יהוה וישׁכם בבקר ויבן מזבח תחת ההר ושׁתים עשׂרה מצבה לשׁנים עשׂר שׁבטי ישׂראל׃ </p>
<p id="v5"><sup><small>5</small></sup>  וישׁלח את־נערי בני ישׂראל ויעלו עלת ויזבחו זבחים שׁלמים ליהוה פרים׃ </p>
<p id="v6"><sup><small>6</small></sup>  ויקח משׁה חצי הדם וישׂם באגנת וחצי הדם זרק על־המזבח׃ </p>
<p id="v7"><sup><small>7</small></sup>  ויקח ספר הברית ויקרא באזני העם ויאמרו כל אשׁר־דבר יהוה נעשׂה ונשׁמע׃ </p>
<p id="v8"><sup><small>8</small></sup>  ויקח משׁה את־הדם ויזרק על־העם ויאמר הנה דם־הברית אשׁר כרת יהוה עמכם על כל־הדברים האלה׃ </p>
<p id="v9"><sup><small>9</small></sup>  ויעל משׁה ואהרן נדב ואביהוא ושׁבעים מזקני ישׂראל׃ </p>
<p id="v10"><sup><small>10</small></sup>  ויראו את אלהי ישׂראל ותחת רגליו כמעשׂה לבנת הספיר וכעצם השׁמים לטהר׃ </p>
<p id="v11"><sup><small>11</small></sup>  ואל־אצילי בני ישׂראל לא שׁלח ידו ויחזו את־האלהים ויאכלו וישׁתו׃ </p>
<p id="v12"><sup><small>12</small></sup>  ויאמר יהוה אל־משׁה עלה אלי ההרה והיה־שׁם ואתנה לך את־לחת האבן והתורה והמצוה אשׁר כתבתי להורתם׃ <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  ויקם משׁה ויהושׁע משׁרתו ויעל משׁה אל־הר האלהים׃ </p>
<p id="v14"><sup><small>14</small></sup>  ואל־הזקנים אמר שׁבו־לנו בזה עד אשׁר־נשׁוב אליכם והנה אהרן וחור עמכם מי־בעל דברים יגשׁ אלהם׃ </p>
<p id="v15"><sup><small>15</small></sup>  ויעל משׁה אל־ההר ויכס הענן את־ההר׃ </p>
<p id="v16"><sup><small>16</small></sup>  וישׁכן כבוד־יהוה על־הר סיני ויכסהו הענן שׁשׁת ימים ויקרא אל־משׁה ביום השׁביעי מתוך הענן׃ </p>
<p id="v17"><sup><small>17</small></sup>  ומראה כבוד יהוה כאשׁ אכלת בראשׁ ההר לעיני בני ישׂראל׃ <sup id="cite2"><a href="#fn2">[2]</a></sup></p>
<p id="v18"><sup><small>18</small></sup>  ויבא משׁה בתוך הענן ויעל אל־ההר ויהי משׁה בהר ארבעים יום וארבעים לילה׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/23">שמות - פֶּרֶק 23</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/25">שמות - פֶּרֶק 25</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 24:12-18 <i>הרים קדושים</i>: <a href="/he/The_Urantia_Book/85#p1_5">או 85:1.5</a>. </li>
  <li id="fn2"><a href="#cite2">↑</a> 24:17 <i>אש זוללת</i>: <a href="/he/The_Urantia_Book/96#p4_5">או 96:4.5</a>. </li>
</ol>
</div>
