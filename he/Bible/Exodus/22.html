<!--
title: שמות - פֶּרֶק 22
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/21">שמות - פֶּרֶק 21</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/23">שמות - פֶּרֶק 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  אם־במחתרת ימצא הגנב והכה ומת אין לו דמים׃ </p>
<p id="v2"><sup><small>2</small></sup>  אם־זרחה השׁמשׁ עליו דמים לו שׁלם ישׁלם אם־אין לו ונמכר בגנבתו׃ </p>
<p id="v3"><sup><small>3</small></sup>  אם־המצא תמצא בידו הגנבה משׁור עד־חמור עד־שׂה חיים שׁנים ישׁלם׃ </p>
<p id="v4"><sup><small>4</small></sup>  כי יבער־אישׁ שׂדה או־כרם ושׁלח את־בעירה ובער בשׂדה אחר מיטב שׂדהו ומיטב כרמו ישׁלם׃ </p>
<p id="v5"><sup><small>5</small></sup>  כי־תצא אשׁ ומצאה קצים ונאכל גדישׁ או הקמה או השׂדה שׁלם ישׁלם המבער את־הבערה׃ </p>
<p id="v6"><sup><small>6</small></sup>  כי־יתן אישׁ אל־רעהו כסף או־כלים לשׁמר וגנב מבית האישׁ אם־ימצא הגנב ישׁלם שׁנים׃ </p>
<p id="v7"><sup><small>7</small></sup>  אם־לא ימצא הגנב ונקרב בעל־הבית אל־האלהים אם־לא שׁלח ידו במלאכת רעהו׃ </p>
<p id="v8"><sup><small>8</small></sup>  על־כל־דבר־פשׁע על־שׁור על־חמור על־שׂה על־שׂלמה על־כל־אבדה אשׁר יאמר כי־הוא זה עד האלהים יבא דבר־שׁניהם אשׁר ירשׁיען אלהים ישׁלם שׁנים לרעהו׃ </p>
<p id="v9"><sup><small>9</small></sup>  כי־יתן אישׁ אל־רעהו חמור או־שׁור או־שׂה וכל־בהמה לשׁמר ומת או־נשׁבר או־נשׁבה אין ראה׃ </p>
<p id="v10"><sup><small>10</small></sup>  שׁבעת יהוה תהיה בין שׁניהם אם־לא שׁלח ידו במלאכת רעהו ולקח בעליו ולא ישׁלם׃ </p>
<p id="v11"><sup><small>11</small></sup>  ואם־גנב יגנב מעמו ישׁלם לבעליו׃ <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  אם־טרף יטרף יבאהו עד הטרפה לא ישׁלם׃ </p>
<p id="v13"><sup><small>13</small></sup>  וכי־ישׁאל אישׁ מעם רעהו ונשׁבר או־מת בעליו אין־עמו שׁלם ישׁלם׃ </p>
<p id="v14"><sup><small>14</small></sup>  אם־בעליו עמו לא ישׁלם אם־שׂכיר הוא בא בשׂכרו׃ </p>
<p id="v15"><sup><small>15</small></sup>  וכי־יפתה אישׁ בתולה אשׁר לא־ארשׂה ושׁכב עמה מהר ימהרנה לו לאשׁה׃ </p>
<p id="v16"><sup><small>16</small></sup>  אם־מאן ימאן אביה לתתה לו כסף ישׁקל כמהר הבתולת׃ </p>
<p id="v17"><sup><small>17</small></sup>  מכשׁפה לא תחיה׃ </p>
<p id="v18"><sup><small>18</small></sup>  כל־שׁכב עם־בהמה מות יומת׃ <sup id="cite2"><a href="#fn2">[2]</a></sup></p>
<p id="v19"><sup><small>19</small></sup>  זבח לאלהים יחרם בלתי ליהוה לבדו׃ </p>
<p id="v20"><sup><small>20</small></sup>  וגר לא־תונה ולא תלחצנו כי־גרים הייתם בארץ מצרים׃ </p>
<p id="v21"><sup><small>21</small></sup>  כל־אלמנה ויתום לא תענון׃ </p>
<p id="v22"><sup><small>22</small></sup>  אם־ענה תענה אתו כי אם־צעק יצעק אלי שׁמע אשׁמע צעקתו׃ </p>
<p id="v23"><sup><small>23</small></sup>  וחרה אפי והרגתי אתכם בחרב והיו נשׁיכם אלמנות ובניכם יתמים׃ </p>
<p id="v24"><sup><small>24</small></sup>  אם־כסף תלוה את־עמי את־העני עמך לא־תהיה לו כנשׁה לא־תשׂימון עליו נשׁך׃ <sup id="cite3"><a href="#fn3">[3]</a></sup></p>
<p id="v25"><sup><small>25</small></sup>  אם־חבל תחבל שׂלמת רעך עד־בא השׁמשׁ תשׁיבנו לו׃ </p>
<p id="v26"><sup><small>26</small></sup>  כי הוא כסותה לבדה הוא שׂמלתו לערו במה ישׁכב והיה כי־יצעק אלי ושׁמעתי כי־חנון אני׃ </p>
<p id="v27"><sup><small>27</small></sup>  אלהים לא תקלל ונשׂיא בעמך לא תאר׃ </p>
<p id="v28"><sup><small>28</small></sup>  מלאתך ודמעך לא תאחר בכור בניך תתן־לי׃ </p>
<p id="v29"><sup><small>29</small></sup>  כן־תעשׂה לשׁרך לצאנך שׁבעת ימים יהיה עם־אמו ביום השׁמיני תתנו־לי׃ <sup id="cite4"><a href="#fn4">[4]</a></sup></p>
<p id="v30"><sup><small>30</small></sup>  ואנשׁי־קדשׁ תהיון לי ובשׂר בשׂדה טרפה לא תאכלו לכלב תשׁלכון אתו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/21">שמות - פֶּרֶק 21</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/23">שמות - פֶּרֶק 23</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 22:11 <i>נדרים ושבועות קדושים</i>: <a href="/he/The_Urantia_Book/87#p6_9">או 87:6.9</a>. </li>
  <li id="fn2"><a href="#cite2">↑</a> 22:18 <i>כישוף</i>: <a href="/he/The_Urantia_Book/90#p2_3">או 90:2.3</a>. </li>
  <li id="fn3"><a href="#cite3">↑</a> 22:24 <i>אל של כעס גדול, כעס עז</i>: <a href="/he/The_Urantia_Book/142#p2_1">או 142:2.1</a>. </li>
  <li id="fn4"><a href="#cite4">↑</a> 22:29-30 <i>בכור לאלוהים</i>: <a href="/he/The_Urantia_Book/122#p9_1">או 122:9.1</a>. </li>
</ol>
</div>
