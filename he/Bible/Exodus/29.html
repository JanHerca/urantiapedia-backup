<!--
title: שמות - פֶּרֶק 29
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/28">שמות - פֶּרֶק 28</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/30">שמות - פֶּרֶק 30</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וזה הדבר אשׁר־תעשׂה להם לקדשׁ אתם לכהן לי לקח פר אחד בן־בקר ואילם שׁנים תמימם׃ <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  ולחם מצות וחלת מצת בלולת בשׁמן ורקיקי מצות משׁחים בשׁמן סלת חטים תעשׂה אתם׃ </p>
<p id="v3"><sup><small>3</small></sup>  ונתת אותם על־סל אחד והקרבת אתם בסל ואת־הפר ואת שׁני האילם׃ </p>
<p id="v4"><sup><small>4</small></sup>  ואת־אהרן ואת־בניו תקריב אל־פתח אהל מועד ורחצת אתם במים׃ <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v5"><sup><small>5</small></sup>  ולקחת את־הבגדים והלבשׁת את־אהרן את־הכתנת ואת מעיל האפד ואת־האפד ואת־החשׁן ואפדת לו בחשׁב האפד׃ </p>
<p id="v6"><sup><small>6</small></sup>  ושׂמת המצנפת על־ראשׁו ונתת את־נזר הקדשׁ על־המצנפת׃ </p>
<p id="v7"><sup><small>7</small></sup>  ולקחת את־שׁמן המשׁחה ויצקת על־ראשׁו ומשׁחת אתו׃ </p>
<p id="v8"><sup><small>8</small></sup>  ואת־בניו תקריב והלבשׁתם כתנת׃ </p>
<p id="v9"><sup><small>9</small></sup>  וחגרת אתם אבנט אהרן ובניו וחבשׁת להם מגבעת והיתה להם כהנה לחקת עולם ומלאת יד־אהרן ויד־בניו׃ </p>
<p id="v10"><sup><small>10</small></sup>  והקרבת את־הפר לפני אהל מועד וסמך אהרן ובניו את־ידיהם על־ראשׁ הפר׃ </p>
<p id="v11"><sup><small>11</small></sup>  ושׁחטת את־הפר לפני יהוה פתח אהל מועד׃ </p>
<p id="v12"><sup><small>12</small></sup>  ולקחת מדם הפר ונתתה על־קרנת המזבח באצבעך ואת־כל־הדם תשׁפך אל־יסוד המזבח׃ </p>
<p id="v13"><sup><small>13</small></sup>  ולקחת את־כל־החלב המכסה את־הקרב ואת היתרת על־הכבד ואת שׁתי הכלית ואת־החלב אשׁר עליהן והקטרת המזבחה׃ </p>
<p id="v14"><sup><small>14</small></sup>  ואת־בשׂר הפר ואת־ערו ואת־פרשׁו תשׂרף באשׁ מחוץ למחנה חטאת הוא׃ </p>
<p id="v15"><sup><small>15</small></sup>  ואת־האיל האחד תקח וסמכו אהרן ובניו את־ידיהם על־ראשׁ האיל׃ </p>
<p id="v16"><sup><small>16</small></sup>  ושׁחטת את־האיל ולקחת את־דמו וזרקת על־המזבח סביב׃ </p>
<p id="v17"><sup><small>17</small></sup>  ואת־האיל תנתח לנתחיו ורחצת קרבו וכרעיו ונתת על־נתחיו ועל־ראשׁו׃ </p>
<p id="v18"><sup><small>18</small></sup>  והקטרת את־כל־האיל המזבחה עלה הוא ליהוה ריח ניחוח אשׁה ליהוה הוא׃ <sup id="cite4"><a href="#fn4">[4]</a></sup></p>
<p id="v19"><sup><small>19</small></sup>  ולקחת את האיל השׁני וסמך אהרן ובניו את־ידיהם על־ראשׁ האיל׃ </p>
<p id="v20"><sup><small>20</small></sup>  ושׁחטת את־האיל ולקחת מדמו ונתתה על־תנוך אזן אהרן ועל־תנוך אזן בניו הימנית ועל־בהן ידם הימנית ועל־בהן רגלם הימנית וזרקת את־הדם על־המזבח סביב׃ </p>
<p id="v21"><sup><small>21</small></sup>  ולקחת מן־הדם אשׁר על־המזבח ומשׁמן המשׁחה והזית על־אהרן ועל־בגדיו ועל־בניו ועל־בגדי בניו אתו וקדשׁ הוא ובגדיו ובניו ובגדי בניו אתו׃ </p>
<p id="v22"><sup><small>22</small></sup>  ולקחת מן־האיל החלב והאליה ואת־החלב המכסה את־הקרב ואת יתרת הכבד ואת שׁתי הכלית ואת־החלב אשׁר עליהן ואת שׁוק הימין כי איל מלאים הוא׃ </p>
<p id="v23"><sup><small>23</small></sup>  וככר לחם אחת וחלת לחם שׁמן אחת ורקיק אחד מסל המצות אשׁר לפני יהוה׃ </p>
<p id="v24"><sup><small>24</small></sup>  ושׂמת הכל על כפי אהרן ועל כפי בניו והנפת אתם תנופה לפני יהוה׃ </p>
<p id="v25"><sup><small>25</small></sup>  ולקחת אתם מידם והקטרת המזבחה על־העלה לריח ניחוח לפני יהוה אשׁה הוא ליהוה׃ </p>
<p id="v26"><sup><small>26</small></sup>  ולקחת את־החזה מאיל המלאים אשׁר לאהרן והנפת אתו תנופה לפני יהוה והיה לך למנה׃ </p>
<p id="v27"><sup><small>27</small></sup>  וקדשׁת את חזה התנופה ואת שׁוק התרומה אשׁר הונף ואשׁר הורם מאיל המלאים מאשׁר לאהרן ומאשׁר לבניו׃ </p>
<p id="v28"><sup><small>28</small></sup>  והיה לאהרן ולבניו לחק־עולם מאת בני ישׂראל כי תרומה הוא ותרומה יהיה מאת בני־ישׂראל מזבחי שׁלמיהם תרומתם ליהוה׃ </p>
<p id="v29"><sup><small>29</small></sup>  ובגדי הקדשׁ אשׁר לאהרן יהיו לבניו אחריו למשׁחה בהם ולמלא־בם את־ידם׃ <sup id="cite5"><a href="#fn5">[5]</a></sup></p>
<p id="v30"><sup><small>30</small></sup>  שׁבעת ימים ילבשׁם הכהן תחתיו מבניו אשׁר יבא אל־אהל מועד לשׁרת בקדשׁ׃ </p>
<p id="v31"><sup><small>31</small></sup>  ואת איל המלאים תקח ובשׁלת את־בשׂרו במקם קדשׁ׃ </p>
<p id="v32"><sup><small>32</small></sup>  ואכל אהרן ובניו את־בשׂר האיל ואת־הלחם אשׁר בסל פתח אהל מועד׃ </p>
<p id="v33"><sup><small>33</small></sup>  ואכלו אתם אשׁר כפר בהם למלא את־ידם לקדשׁ אתם וזר לא־יאכל כי־קדשׁ הם׃ </p>
<p id="v34"><sup><small>34</small></sup>  ואם־יותר מבשׂר המלאים ומן־הלחם עד־הבקר ושׂרפת את־הנותר באשׁ לא יאכל כי־קדשׁ הוא׃ </p>
<p id="v35"><sup><small>35</small></sup>  ועשׂית לאהרן ולבניו ככה ככל אשׁר־צויתי אתכה שׁבעת ימים תמלא ידם׃ </p>
<p id="v36"><sup><small>36</small></sup>  ופר חטאת תעשׂה ליום על־הכפרים וחטאת על־המזבח בכפרך עליו ומשׁחת אתו לקדשׁו׃ </p>
<p id="v37"><sup><small>37</small></sup>  שׁבעת ימים תכפר על־המזבח וקדשׁת אתו והיה המזבח קדשׁ קדשׁים כל־הנגע במזבח יקדשׁ׃ </p>
<p id="v38"><sup><small>38</small></sup>  וזה אשׁר תעשׂה על־המזבח כבשׂים בני־שׁנה שׁנים ליום תמיד׃ </p>
<p id="v39"><sup><small>39</small></sup>  את־הכבשׂ האחד תעשׂה בבקר ואת הכבשׂ השׁני תעשׂה בין הערבים׃ </p>
<p id="v40"><sup><small>40</small></sup>  ועשׂרן סלת בלול בשׁמן כתית רבע ההין ונסך רביעת ההין יין לכבשׂ האחד׃ </p>
<p id="v41"><sup><small>41</small></sup>  ואת הכבשׂ השׁני תעשׂה בין הערבים כמנחת הבקר וכנסכה תעשׂה־לה לריח ניחח אשׁה ליהוה׃ <sup id="cite6"><a href="#fn6">[6]</a></sup></p>
<p id="v42"><sup><small>42</small></sup>  עלת תמיד לדרתיכם פתח אהל־מועד לפני יהוה אשׁר אועד לכם שׁמה לדבר אליך שׁם׃ </p>
<p id="v43"><sup><small>43</small></sup>  ונעדתי שׁמה לבני ישׂראל ונקדשׁ בכבדי׃ </p>
<p id="v44"><sup><small>44</small></sup>  וקדשׁתי את־אהל מועד ואת־המזבח ואת־אהרן ואת־בניו אקדשׁ לכהן לי׃ </p>
<p id="v45"><sup><small>45</small></sup>  ושׁכנתי בתוך בני ישׂראל והייתי להם לאלהים׃ </p>
<p id="v46"><sup><small>46</small></sup>  וידעו כי אני יהוה אלהיהם אשׁר הוצאתי אתם מארץ מצרים לשׁכני בתוכם אני יהוה אלהיהם׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/28">שמות - פֶּרֶק 28</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/30">שמות - פֶּרֶק 30</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 29:1 <i>הקריב את הטוב מכל</i>: <a href="/he/The_Urantia_Book/89#p4_8">או 89:4.8</a>. </li>
  <li id="fn2"><a href="#cite2">↑</a> 29:4 <i>לטהר את בגדי הכוהנים</i>: <a href="/he/The_Urantia_Book/90#p5_3">או 90:5.3</a>. </li>
  <li id="fn3"><a href="#cite3">↑</a> 29:4-9,29 <i>שמאנים (כהנים)</i>: <a href="/he/The_Urantia_Book/90#p1_1">או 90:1.1</a>. </li>
  <li id="fn4"><a href="#cite4">↑</a> 29:18,25,41 <i>ריח מתוק בנחירי אלוהים</i>: <a href="/he/The_Urantia_Book/89#p4_3">או 89:4.3</a>. </li>
  <li id="fn5"><a href="#cite5">↑</a> 29:29 <i>כהונה תורשתית</i>: <a href="/he/The_Urantia_Book/90#p5_4">או 90:5.4</a>. </li>
  <li id="fn6"><a href="#cite6">↑</a> 29:41-44 <i>קדש את המשכן והשטח</i>: <a href="/he/The_Urantia_Book/90#p5_3">או 90:5.3</a>.  <i>טהר משכן</i>: <a href="/he/The_Urantia_Book/90#p5_3">או 90:5.3</a>. </li>
</ol>
</div>
