<!--
title: שמות - פֶּרֶק 4
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/3">שמות - פֶּרֶק 3</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/5">שמות - פֶּרֶק 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויען משׁה ויאמר והן לא־יאמינו לי ולא ישׁמעו בקלי כי יאמרו לא־נראה אליך יהוה׃ </p>
<p id="v2"><sup><small>2</small></sup>  ויאמר אליו יהוה מזה בידך ויאמר מטה׃ <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  ויאמר השׁליכהו ארצה וישׁלכהו ארצה ויהי לנחשׁ וינס משׁה מפניו׃ </p>
<p id="v4"><sup><small>4</small></sup>  ויאמר יהוה אל־משׁה שׁלח ידך ואחז בזנבו וישׁלח ידו ויחזק בו ויהי למטה בכפו׃ </p>
<p id="v5"><sup><small>5</small></sup>  למען יאמינו כי־נראה אליך יהוה אלהי אבתם אלהי אברהם אלהי יצחק ואלהי יעקב׃ </p>
<p id="v6"><sup><small>6</small></sup>  ויאמר יהוה לו עוד הבא־נא ידך בחיקך ויבא ידו בחיקו ויוצאה והנה ידו מצרעת כשׁלג׃ </p>
<p id="v7"><sup><small>7</small></sup>  ויאמר השׁב ידך אל־חיקך וישׁב ידו אל־חיקו ויוצאה מחיקו והנה־שׁבה כבשׂרו׃ </p>
<p id="v8"><sup><small>8</small></sup>  והיה אם־לא יאמינו לך ולא ישׁמעו לקל האת הראשׁון והאמינו לקל האת האחרון׃ </p>
<p id="v9"><sup><small>9</small></sup>  והיה אם־לא יאמינו גם לשׁני האתות האלה ולא ישׁמעון לקלך ולקחת ממימי היאר ושׁפכת היבשׁה והיו המים אשׁר תקח מן־היאר והיו לדם ביבשׁת׃ </p>
<p id="v10"><sup><small>10</small></sup>  ויאמר משׁה אל־יהוה בי אדני לא אישׁ דברים אנכי גם מתמול גם משׁלשׁם גם מאז דברך אל־עבדך כי כבד־פה וכבד לשׁון אנכי׃ </p>
<p id="v11"><sup><small>11</small></sup>  ויאמר יהוה אליו מי שׂם פה לאדם או מי־ישׂום אלם או חרשׁ או פקח או עור הלא אנכי יהוה׃ </p>
<p id="v12"><sup><small>12</small></sup>  ועתה לך ואנכי אהיה עם־פיך והוריתיך אשׁר תדבר׃ </p>
<p id="v13"><sup><small>13</small></sup>  ויאמר בי אדני שׁלח־נא ביד־תשׁלח׃ </p>
<p id="v14"><sup><small>14</small></sup>  ויחר־אף יהוה במשׁה ויאמר הלא אהרן אחיך הלוי ידעתי כי־דבר ידבר הוא וגם הנה־הוא יצא לקראתך וראך ושׂמח בלבו׃ <sup id="cite2"><a href="#fn2">[2]</a></sup></p>
<p id="v15"><sup><small>15</small></sup>  ודברת אליו ושׂמת את־הדברים בפיו ואנכי אהיה עם־פיך ועם־פיהו והוריתי אתכם את אשׁר תעשׂון׃ </p>
<p id="v16"><sup><small>16</small></sup>  ודבר־הוא לך אל־העם והיה הוא יהיה־לך לפה ואתה תהיה־לו לאלהים׃ </p>
<p id="v17"><sup><small>17</small></sup>  ואת־המטה הזה תקח בידך אשׁר תעשׂה־בו את־האתת׃ </p>
<p id="v18"><sup><small>18</small></sup>  וילך משׁה וישׁב אל־יתר חתנו ויאמר לו אלכה נא ואשׁובה אל־אחי אשׁר־במצרים ואראה העודם חיים ויאמר יתרו למשׁה לך לשׁלום׃ </p>
<p id="v19"><sup><small>19</small></sup>  ויאמר יהוה אל־משׁה במדין לך שׁב מצרים כי־מתו כל־האנשׁים המבקשׁים את־נפשׁך׃ </p>
<p id="v20"><sup><small>20</small></sup>  ויקח משׁה את־אשׁתו ואת־בניו וירכבם על־החמר וישׁב ארצה מצרים ויקח משׁה את־מטה האלהים בידו׃ </p>
<p id="v21"><sup><small>21</small></sup>  ויאמר יהוה אל־משׁה בלכתך לשׁוב מצרימה ראה כל־המפתים אשׁר־שׂמתי בידך ועשׂיתם לפני פרעה ואני אחזק את־לבו ולא ישׁלח את־העם׃ <sup id="cite3"><a href="#fn3">[3]</a></sup></p>
<p id="v22"><sup><small>22</small></sup>  ואמרת אל־פרעה כה אמר יהוה בני בכרי ישׂראל׃ </p>
<p id="v23"><sup><small>23</small></sup>  ואמר אליך שׁלח את־בני ויעבדני ותמאן לשׁלחו הנה אנכי הרג את־בנך בכרך׃ </p>
<p id="v24"><sup><small>24</small></sup>  ויהי בדרך במלון ויפגשׁהו יהוה ויבקשׁ המיתו׃ </p>
<p id="v25"><sup><small>25</small></sup>  ותקח צפרה צר ותכרת את־ערלת בנה ותגע לרגליו ותאמר כי חתן־דמים אתה לי׃ </p>
<p id="v26"><sup><small>26</small></sup>  וירף ממנו אז אמרה חתן דמים למולת׃ </p>
<p id="v27"><sup><small>27</small></sup>  ויאמר יהוה אל־אהרן לך לקראת משׁה המדברה וילך ויפגשׁהו בהר האלהים וישׁק־לו׃ </p>
<p id="v28"><sup><small>28</small></sup>  ויגד משׁה לאהרן את כל־דברי יהוה אשׁר שׁלחו ואת כל־האתת אשׁר צוהו׃ </p>
<p id="v29"><sup><small>29</small></sup>  וילך משׁה ואהרן ויאספו את־כל־זקני בני ישׂראל׃ </p>
<p id="v30"><sup><small>30</small></sup>  וידבר אהרן את כל־הדברים אשׁר־דבר יהוה אל־משׁה ויעשׂ האתת לעיני העם׃ </p>
<p id="v31"><sup><small>31</small></sup>  ויאמן העם וישׁמעו כי־פקד יהוה את־בני ישׂראל וכי ראה את־ענים ויקדו וישׁתחוו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/3">שמות - פֶּרֶק 3</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/5">שמות - פֶּרֶק 5</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 4:2-4 <i>יראת קודש נחש</i>: <a href="/he/The_Urantia_Book/88#p1_5">או 88:1.5</a>.  <i>פולחן נחש</i>: <a href="/he/The_Urantia_Book/85#p3_3">או 85:3.3</a>. </li>
  <li id="fn2"><a href="#cite2">↑</a> 4:14 <i>אלוהים אמר לכעוס</i>: <a href="/he/The_Urantia_Book/4#p3_2">או 4:3.2</a>. </li>
  <li id="fn3"><a href="#cite3">↑</a> 4:21 <i>הקשחת לב פרעה</i>: <a href="/he/The_Urantia_Book/156#p5_4">או 156:5.4</a>. </li>
</ol>
</div>
