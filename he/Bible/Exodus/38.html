<!--
title: שמות - פֶּרֶק 38
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/37">שמות - פֶּרֶק 37</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/39">שמות - פֶּרֶק 39</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויעשׂ את־מזבח העלה עצי שׁטים חמשׁ אמות ארכו וחמשׁ־אמות רחבו רבוע ושׁלשׁ אמות קמתו׃ </p>
<p id="v2"><sup><small>2</small></sup>  ויעשׂ קרנתיו על ארבע פנתיו ממנו היו קרנתיו ויצף אתו נחשׁת׃ </p>
<p id="v3"><sup><small>3</small></sup>  ויעשׂ את־כל־כלי המזבח את־הסירת ואת־היעים ואת־המזרקת את־המזלגת ואת־המחתת כל־כליו עשׂה נחשׁת׃ </p>
<p id="v4"><sup><small>4</small></sup>  ויעשׂ למזבח מכבר מעשׂה רשׁת נחשׁת תחת כרכבו מלמטה עד־חציו׃ </p>
<p id="v5"><sup><small>5</small></sup>  ויצק ארבע טבעת בארבע הקצות למכבר הנחשׁת בתים לבדים׃ </p>
<p id="v6"><sup><small>6</small></sup>  ויעשׂ את־הבדים עצי שׁטים ויצף אתם נחשׁת׃ </p>
<p id="v7"><sup><small>7</small></sup>  ויבא את־הבדים בטבעת על צלעת המזבח לשׂאת אתו בהם נבוב לחת עשׂה אתו׃ </p>
<p id="v8"><sup><small>8</small></sup>  ויעשׂ את הכיור נחשׁת ואת כנו נחשׁת במראת הצבאת אשׁר צבאו פתח אהל מועד׃ </p>
<p id="v9"><sup><small>9</small></sup>  ויעשׂ את־החצר לפאת נגב תימנה קלעי החצר שׁשׁ משׁזר מאה באמה׃ </p>
<p id="v10"><sup><small>10</small></sup>  עמודיהם עשׂרים ואדניהם עשׂרים נחשׁת ווי העמודים וחשׁקיהם כסף׃ </p>
<p id="v11"><sup><small>11</small></sup>  ולפאת צפון מאה באמה עמודיהם עשׂרים ואדניהם עשׂרים נחשׁת ווי העמודים וחשׁקיהם כסף׃ </p>
<p id="v12"><sup><small>12</small></sup>  ולפאת־ים קלעים חמשׁים באמה עמודיהם עשׂרה ואדניהם עשׂרה ווי העמדים וחשׁוקיהם כסף׃ </p>
<p id="v13"><sup><small>13</small></sup>  ולפאת קדמה מזרחה חמשׁים אמה׃ </p>
<p id="v14"><sup><small>14</small></sup>  קלעים חמשׁ־עשׂרה אמה אל־הכתף עמודיהם שׁלשׁה ואדניהם שׁלשׁה׃ </p>
<p id="v15"><sup><small>15</small></sup>  ולכתף השׁנית מזה ומזה לשׁער החצר קלעים חמשׁ עשׂרה אמה עמדיהם שׁלשׁה ואדניהם שׁלשׁה׃ </p>
<p id="v16"><sup><small>16</small></sup>  כל־קלעי החצר סביב שׁשׁ משׁזר׃ </p>
<p id="v17"><sup><small>17</small></sup>  והאדנים לעמדים נחשׁת ווי העמודים וחשׁוקיהם כסף וצפוי ראשׁיהם כסף והם מחשׁקים כסף כל עמדי החצר׃ </p>
<p id="v18"><sup><small>18</small></sup>  ומסך שׁער החצר מעשׂה רקם תכלת וארגמן ותולעת שׁני ושׁשׁ משׁזר ועשׂרים אמה ארך וקומה ברחב חמשׁ אמות לעמת קלעי החצר׃ </p>
<p id="v19"><sup><small>19</small></sup>  ועמדיהם ארבעה ואדניהם ארבעה נחשׁת וויהם כסף וצפוי ראשׁיהם וחשׁקיהם כסף׃ </p>
<p id="v20"><sup><small>20</small></sup>  וכל־היתדת למשׁכן ולחצר סביב נחשׁת׃ </p>
<p id="v21"><sup><small>21</small></sup>  אלה פקודי המשׁכן משׁכן העדת אשׁר פקד על־פי משׁה עבדת הלוים ביד איתמר בן־אהרן הכהן׃ </p>
<p id="v22"><sup><small>22</small></sup>  ובצלאל בן־אורי בן־חור למטה יהודה עשׂה את כל־אשׁר־צוה יהוה את־משׁה׃ </p>
<p id="v23"><sup><small>23</small></sup>  ואתו אהליאב בן־אחיסמך למטה־דן חרשׁ וחשׁב ורקם בתכלת ובארגמן ובתולעת השׁני ובשׁשׁ׃ </p>
<p id="v24"><sup><small>24</small></sup>  כל־הזהב העשׂוי למלאכה בכל מלאכת הקדשׁ ויהי זהב התנופה תשׁע ועשׂרים ככר ושׁבע מאות ושׁלשׁים שׁקל בשׁקל הקדשׁ׃ </p>
<p id="v25"><sup><small>25</small></sup>  וכסף פקודי העדה מאת ככר ואלף ושׁבע מאות וחמשׁה ושׁבעים שׁקל בשׁקל הקדשׁ׃ </p>
<p id="v26"><sup><small>26</small></sup>  בקע לגלגלת מחצית השׁקל בשׁקל הקדשׁ לכל העבר על־הפקדים מבן עשׂרים שׁנה ומעלה לשׁשׁ־מאות אלף ושׁלשׁת אלפים וחמשׁ מאות וחמשׁים׃ </p>
<p id="v27"><sup><small>27</small></sup>  ויהי מאת ככר הכסף לצקת את אדני הקדשׁ ואת אדני הפרכת מאת אדנים למאת הככר ככר לאדן׃ </p>
<p id="v28"><sup><small>28</small></sup>  ואת־האלף ושׁבע המאות וחמשׁה ושׁבעים עשׂה ווים לעמודים וצפה ראשׁיהם וחשׁק אתם׃ </p>
<p id="v29"><sup><small>29</small></sup>  ונחשׁת התנופה שׁבעים ככר ואלפים וארבע־מאות שׁקל׃ </p>
<p id="v30"><sup><small>30</small></sup>  ויעשׂ בה את־אדני פתח אהל מועד ואת מזבח הנחשׁת ואת־מכבר הנחשׁת אשׁר־לו ואת כל־כלי המזבח׃ </p>
<p id="v31"><sup><small>31</small></sup>  ואת־אדני החצר סביב ואת־אדני שׁער החצר ואת כל־יתדת המשׁכן ואת־כל־יתדת החצר סביב׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/37">שמות - פֶּרֶק 37</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/39">שמות - פֶּרֶק 39</a></td>
      </tr>
    </tbody>
  </table>
</figure>
