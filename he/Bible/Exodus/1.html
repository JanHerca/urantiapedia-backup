<!--
title: שמות - פֶּרֶק 1
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"> </td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/2">שמות - פֶּרֶק 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלה שׁמות בני ישׂראל הבאים מצרימה את יעקב אישׁ וביתו באו׃ </p>
<p id="v2"><sup><small>2</small></sup>  ראובן שׁמעון לוי ויהודה׃ </p>
<p id="v3"><sup><small>3</small></sup>  ישׂשכר זבולן ובנימן׃ </p>
<p id="v4"><sup><small>4</small></sup>  דן ונפתלי גד ואשׁר׃ </p>
<p id="v5"><sup><small>5</small></sup>  ויהי כל־נפשׁ יצאי ירך־יעקב שׁבעים נפשׁ ויוסף היה במצרים׃ </p>
<p id="v6"><sup><small>6</small></sup>  וימת יוסף וכל־אחיו וכל הדור ההוא׃ </p>
<p id="v7"><sup><small>7</small></sup>  ובני ישׂראל פרו וישׁרצו וירבו ויעצמו במאד מאד ותמלא הארץ אתם׃ </p>
<p id="v8"><sup><small>8</small></sup>  ויקם מלך־חדשׁ על־מצרים אשׁר לא־ידע את־יוסף׃ </p>
<p id="v9"><sup><small>9</small></sup>  ויאמר אל־עמו הנה עם בני ישׂראל רב ועצום ממנו׃ </p>
<p id="v10"><sup><small>10</small></sup>  הבה נתחכמה לו פן־ירבה והיה כי־תקראנה מלחמה ונוסף גם־הוא על־שׂנאינו ונלחם־בנו ועלה מן־הארץ׃ </p>
<p id="v11"><sup><small>11</small></sup>  וישׂימו עליו שׂרי מסים למען ענתו בסבלתם ויבן ערי מסכנות לפרעה את־פתם ואת־רעמסס׃ </p>
<p id="v12"><sup><small>12</small></sup>  וכאשׁר יענו אתו כן ירבה וכן יפרץ ויקצו מפני בני ישׂראל׃ </p>
<p id="v13"><sup><small>13</small></sup>  ויעבדו מצרים את־בני ישׂראל בפרך׃ </p>
<p id="v14"><sup><small>14</small></sup>  וימררו את־חייהם בעבדה קשׁה בחמר ובלבנים ובכל־עבדה בשׂדה את כל־עבדתם אשׁר־עבדו בהם בפרך׃ </p>
<p id="v15"><sup><small>15</small></sup>  ויאמר מלך מצרים למילדת העברית אשׁר שׁם האחת שׁפרה ושׁם השׁנית פועה׃ </p>
<p id="v16"><sup><small>16</small></sup>  ויאמר בילדכן את־העבריות וראיתן על־האבנים אם־בן הוא והמתן אתו ואם־בת הוא וחיה׃ </p>
<p id="v17"><sup><small>17</small></sup>  ותיראן המילדת את־האלהים ולא עשׂו כאשׁר דבר אליהן מלך מצרים ותחיין את־הילדים׃ </p>
<p id="v18"><sup><small>18</small></sup>  ויקרא מלך־מצרים למילדת ויאמר להן מדוע עשׂיתן הדבר הזה ותחיין את־הילדים׃ </p>
<p id="v19"><sup><small>19</small></sup>  ותאמרן המילדת אל־פרעה כי לא כנשׁים המצרית העברית כי־חיות הנה בטרם תבוא אלהן המילדת וילדו׃ </p>
<p id="v20"><sup><small>20</small></sup>  וייטב אלהים למילדת וירב העם ויעצמו מאד׃ </p>
<p id="v21"><sup><small>21</small></sup>  ויהי כי־יראו המילדת את־האלהים ויעשׂ להם בתים׃ </p>
<p id="v22"><sup><small>22</small></sup>  ויצו פרעה לכל־עמו לאמר כל־הבן הילוד היארה תשׁליכהו וכל־הבת תחיון׃ </p>
