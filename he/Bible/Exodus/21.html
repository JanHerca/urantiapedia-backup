<!--
title: שמות - פֶּרֶק 21
description: 
published: true
date: 2023-11-8T20:31:8Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Exodus/20">
          <span class="mdi mdi-arrow-left-drop-circle"></span><span class="pl-2">שמות - פֶּרֶק 20</span>
        </a>
        </td>
        <td>
        <a href="/he/Bible/Exodus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Exodus/22">
          <span class="pr-2">שמות - פֶּרֶק 22</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  ואלה המשׁפטים אשׁר תשׂים לפניהם׃ </p>
<p id="v2"><sup><small>2</small></sup>  כי תקנה עבד עברי שׁשׁ שׁנים יעבד ובשׁבעת יצא לחפשׁי חנם׃ </p>
<p id="v3"><sup><small>3</small></sup>  אם־בגפו יבא בגפו יצא אם־בעל אשׁה הוא ויצאה אשׁתו עמו׃ </p>
<p id="v4"><sup><small>4</small></sup>  אם־אדניו יתן־לו אשׁה וילדה־לו בנים או בנות האשׁה וילדיה תהיה לאדניה והוא יצא בגפו׃ </p>
<p id="v5"><sup><small>5</small></sup>  ואם־אמר יאמר העבד אהבתי את־אדני את־אשׁתי ואת־בני לא אצא חפשׁי׃ </p>
<p id="v6"><sup><small>6</small></sup>  והגישׁו אדניו אל־האלהים והגישׁו אל־הדלת או אל־המזוזה ורצע אדניו את־אזנו במרצע ועבדו לעלם׃ </p>
<p id="v7"><sup><small>7</small></sup>  וכי־ימכר אישׁ את־בתו לאמה לא תצא כצאת העבדים׃ </p>
<p id="v8"><sup><small>8</small></sup>  אם־רעה בעיני אדניה אשׁר־לא יעדה והפדה לעם נכרי לא־ימשׁל למכרה בבגדו־בה׃ </p>
<p id="v9"><sup><small>9</small></sup>  ואם־לבנו ייעדנה כמשׁפט הבנות יעשׂה־לה׃ </p>
<p id="v10"><sup><small>10</small></sup>  אם־אחרת יקח־לו שׁארה כסותה וענתה לא יגרע׃ </p>
<p id="v11"><sup><small>11</small></sup>  ואם־שׁלשׁ־אלה לא יעשׂה לה ויצאה חנם אין כסף׃ </p>
<p id="v12"><sup><small>12</small></sup>  מכה אישׁ ומת מות יומת׃ </p>
<p id="v13"><sup><small>13</small></sup>  ואשׁר לא צדה והאלהים אנה לידו ושׂמתי לך מקום אשׁר ינוס שׁמה׃ </p>
<p id="v14"><sup><small>14</small></sup>  וכי־יזד אישׁ על־רעהו להרגו בערמה מעם מזבחי תקחנו למות׃ </p>
<p id="v15"><sup><small>15</small></sup>  ומכה אביו ואמו מות יומת׃ </p>
<p id="v16"><sup><small>16</small></sup>  וגנב אישׁ ומכרו ונמצא בידו מות יומת׃ </p>
<p id="v17"><sup><small>17</small></sup>  ומקלל אביו ואמו מות יומת׃ </p>
<p id="v18"><sup><small>18</small></sup>  וכי־יריבן אנשׁים והכה־אישׁ את־רעהו באבן או באגרף ולא ימות ונפל למשׁכב׃ </p>
<p id="v19"><sup><small>19</small></sup>  אם־יקום והתהלך בחוץ על־משׁענתו ונקה המכה רק שׁבתו יתן ורפא ירפא׃ </p>
<p id="v20"><sup><small>20</small></sup>  וכי־יכה אישׁ את־עבדו או את־אמתו בשׁבט ומת תחת ידו נקם ינקם׃ </p>
<p id="v21"><sup><small>21</small></sup>  אך אם־יום או יומים יעמד לא יקם כי כספו הוא׃ </p>
<p id="v22"><sup><small>22</small></sup>  וכי־ינצו אנשׁים ונגפו אשׁה הרה ויצאו ילדיה ולא יהיה אסון ענושׁ יענשׁ כאשׁר ישׁית עליו בעל האשׁה ונתן בפללים׃ </p>
<p id="v23"><sup><small>23</small></sup>  ואם־אסון יהיה ונתתה נפשׁ תחת נפשׁ׃ <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v24"><sup><small>24</small></sup>  עין תחת עין שׁן תחת שׁן יד תחת יד רגל תחת רגל׃ <sup id="cite3"><a href="#fn3">[3]</a></sup></p>
<p id="v25"><sup><small>25</small></sup>  כויה תחת כויה פצע תחת פצע חבורה תחת חבורה׃ </p>
<p id="v26"><sup><small>26</small></sup>  וכי־יכה אישׁ את־עין עבדו או־את־עין אמתו ושׁחתה לחפשׁי ישׁלחנו תחת עינו׃ </p>
<p id="v27"><sup><small>27</small></sup>  ואם־שׁן עבדו או־שׁן אמתו יפיל לחפשׁי ישׁלחנו תחת שׁנו׃ </p>
<p id="v28"><sup><small>28</small></sup>  וכי־יגח שׁור את־אישׁ או את־אשׁה ומת סקול יסקל השׁור ולא יאכל את־בשׂרו ובעל השׁור נקי׃ <sup id="cite4"><a href="#fn4">[4]</a></sup></p>
<p id="v29"><sup><small>29</small></sup>  ואם שׁור נגח הוא מתמל שׁלשׁם והועד בבעליו ולא ישׁמרנו והמית אישׁ או אשׁה השׁור יסקל וגם־בעליו יומת׃ </p>
<p id="v30"><sup><small>30</small></sup>  אם־כפר יושׁת עליו ונתן פדין נפשׁו ככל אשׁר־יושׁת עליו׃ <sup id="cite5"><a href="#fn5">[5]</a></sup></p>
<p id="v31"><sup><small>31</small></sup>  או־בן יגח או־בת יגח כמשׁפט הזה יעשׂה לו׃ </p>
<p id="v32"><sup><small>32</small></sup>  אם־עבד יגח השׁור או אמה כסף שׁלשׁים שׁקלים יתן לאדניו והשׁור יסקל׃ </p>
<p id="v33"><sup><small>33</small></sup>  וכי־יפתח אישׁ בור או כי־יכרה אישׁ בר ולא יכסנו ונפל־שׁמה שׁור או חמור׃ </p>
<p id="v34"><sup><small>34</small></sup>  בעל הבור ישׁלם כסף ישׁיב לבעליו והמת יהיה־לו׃ </p>
<p id="v35"><sup><small>35</small></sup>  וכי־יגף שׁור־אישׁ את־שׁור רעהו ומת ומכרו את־השׁור החי וחצו את־כספו וגם את־המת יחצון׃ </p>
<p id="v36"><sup><small>36</small></sup>  או נודע כי שׁור נגח הוא מתמול שׁלשׁם ולא ישׁמרנו בעליו שׁלם ישׁלם שׁור תחת השׁור והמת יהיה־לו׃ </p>
<p id="v37"><sup><small>37</small></sup>  כי יגנב־אישׁ שׁור או־שׂה וטבחו או מכרו חמשׁה בקר ישׁלם תחת השׁור וארבע־צאן תחת השׂה׃ </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/he/Bible/Exodus/20">
          <span class="mdi mdi-arrow-left-drop-circle"></span><span class="pl-2">שמות - פֶּרֶק 20</span>
        </a>
        </td>
        <td>
        <a href="/he/Bible/Exodus/Index">
          <span class="mdi mdi-book-open-variant"></span><span class="pl-2">אינדקס</span>
        </a>
        </td>
        <td>
        <a href="/he/Bible/Exodus/22">
          <span class="pr-2">שמות - פֶּרֶק 22</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 21:23 <i># 1 חיים לכל החיים</i>: <a href="/he/The_Urantia_Book/89#p6_7">או 89:6.7</a>.  <i>חיים לכל החיים</i>: <a href="/he/The_Urantia_Book/70#p10_9">או 70:10.9</a>. </li>
  <li id="fn2"><a href="#cite2">↑</a> 21:23-24 <i>עין תחת עין</i>: <a href="/he/The_Urantia_Book/70#p10_9">או 70:10.9</a>. </li>
  <li id="fn3"><a href="#cite3">↑</a> 21:24 <i>עין תחת עין, שן תחת שן</i>: <a href="/he/The_Urantia_Book/140#p6_9">או 140:6.9</a>.  <i>עין תחת עין</i>: <a href="/he/The_Urantia_Book/159#p5_11">או 159:5.11</a>.  <i>עין תחת עין, שן תחת שן</i>: <a href="/he/The_Urantia_Book/140#p8_5">או 140:8.5</a>. </li>
  <li id="fn4"><a href="#cite4">↑</a> 21:28 <i>נזקי כסף</i>: <a href="/he/The_Urantia_Book/70#p10_12">או 70:10.12</a>. </li>
  <li id="fn5"><a href="#cite5">↑</a> 21:30 <i>תחליפים וכופר</i>: <a href="/he/The_Urantia_Book/89#p7_1">או 89:7.1</a>. </li>
</ol>
</div>
