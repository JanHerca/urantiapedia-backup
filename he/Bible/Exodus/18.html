<!--
title: שמות - פֶּרֶק 18
description: 
published: true
date: 2022-10-6T10:37:17Z
tags: bible, bible—exodus
editor: ckeditor
dateCreated: 2022-8-20T20:17:6Z
-->

<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/17">שמות - פֶּרֶק 17</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/19">שמות - פֶּרֶק 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  וישׁמע יתרו כהן מדין חתן משׁה את כל־אשׁר עשׂה אלהים למשׁה ולישׂראל עמו כי־הוציא יהוה את־ישׂראל ממצרים׃ </p>
<p id="v2"><sup><small>2</small></sup>  ויקח יתרו חתן משׁה את־צפרה אשׁת משׁה אחר שׁלוחיה׃ </p>
<p id="v3"><sup><small>3</small></sup>  ואת שׁני בניה אשׁר שׁם האחד גרשׁם כי אמר גר הייתי בארץ נכריה׃ </p>
<p id="v4"><sup><small>4</small></sup>  ושׁם האחד אליעזר כי־אלהי אבי בעזרי ויצלני מחרב פרעה׃ </p>
<p id="v5"><sup><small>5</small></sup>  ויבא יתרו חתן משׁה ובניו ואשׁתו אל־משׁה אל־המדבר אשׁר־הוא חנה שׁם הר האלהים׃ </p>
<p id="v6"><sup><small>6</small></sup>  ויאמר אל־משׁה אני חתנך יתרו בא אליך ואשׁתך ושׁני בניה עמה׃ </p>
<p id="v7"><sup><small>7</small></sup>  ויצא משׁה לקראת חתנו וישׁתחו וישׁק־לו וישׁאלו אישׁ־לרעהו לשׁלום ויבאו האהלה׃ </p>
<p id="v8"><sup><small>8</small></sup>  ויספר משׁה לחתנו את כל־אשׁר עשׂה יהוה לפרעה ולמצרים על אודת ישׂראל את כל־התלאה אשׁר מצאתם בדרך ויצלם יהוה׃ </p>
<p id="v9"><sup><small>9</small></sup>  ויחד יתרו על כל־הטובה אשׁר־עשׂה יהוה לישׂראל אשׁר הצילו מיד מצרים׃ <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  ויאמר יתרו ברוך יהוה אשׁר הציל אתכם מיד מצרים ומיד פרעה אשׁר הציל את־העם מתחת יד־מצרים׃ </p>
<p id="v11"><sup><small>11</small></sup>  עתה ידעתי כי־גדול יהוה מכל־האלהים כי בדבר אשׁר זדו עליהם׃ </p>
<p id="v12"><sup><small>12</small></sup>  ויקח יתרו חתן משׁה עלה וזבחים לאלהים ויבא אהרן וכל זקני ישׂראל לאכל־לחם עם־חתן משׁה לפני האלהים׃ </p>
<p id="v13"><sup><small>13</small></sup>  ויהי ממחרת וישׁב משׁה לשׁפט את־העם ויעמד העם על־משׁה מן־הבקר עד־הערב׃ </p>
<p id="v14"><sup><small>14</small></sup>  וירא חתן משׁה את כל־אשׁר־הוא עשׂה לעם ויאמר מה־הדבר הזה אשׁר אתה עשׂה לעם מדוע אתה יושׁב לבדך וכל־העם נצב עליך מן־בקר עד־ערב׃ </p>
<p id="v15"><sup><small>15</small></sup>  ויאמר משׁה לחתנו כי־יבא אלי העם לדרשׁ אלהים׃ </p>
<p id="v16"><sup><small>16</small></sup>  כי־יהיה להם דבר בא אלי ושׁפטתי בין אישׁ ובין רעהו והודעתי את־חקי האלהים ואת־תורתיו׃ </p>
<p id="v17"><sup><small>17</small></sup>  ויאמר חתן משׁה אליו לא־טוב הדבר אשׁר אתה עשׂה׃ </p>
<p id="v18"><sup><small>18</small></sup>  נבל תבל גם־אתה גם־העם הזה אשׁר עמך כי־כבד ממך הדבר לא־תוכל עשׂהו לבדך׃ </p>
<p id="v19"><sup><small>19</small></sup>  עתה שׁמע בקלי איעצך ויהי אלהים עמך היה אתה לעם מול האלהים והבאת אתה את־הדברים אל־האלהים׃ </p>
<p id="v20"><sup><small>20</small></sup>  והזהרתה אתהם את־החקים ואת־התורת והודעת להם את־הדרך ילכו בה ואת־המעשׂה אשׁר יעשׂון׃ </p>
<p id="v21"><sup><small>21</small></sup>  ואתה תחזה מכל־העם אנשׁי־חיל יראי אלהים אנשׁי אמת שׂנאי בצע ושׂמת עלהם שׂרי אלפים שׂרי מאות שׂרי חמשׁים ושׂרי עשׂרת׃ </p>
<p id="v22"><sup><small>22</small></sup>  ושׁפטו את־העם בכל־עת והיה כל־הדבר הגדל יביאו אליך וכל־הדבר הקטן ישׁפטו־הם והקל מעליך ונשׂאו אתך׃ </p>
<p id="v23"><sup><small>23</small></sup>  אם את־הדבר הזה תעשׂה וצוך אלהים ויכלת עמד וגם כל־העם הזה על־מקמו יבא בשׁלום׃ </p>
<p id="v24"><sup><small>24</small></sup>  וישׁמע משׁה לקול חתנו ויעשׂ כל אשׁר אמר׃ </p>
<p id="v25"><sup><small>25</small></sup>  ויבחר משׁה אנשׁי־חיל מכל־ישׂראל ויתן אתם ראשׁים על־העם שׂרי אלפים שׂרי מאות שׂרי חמשׁים ושׂרי עשׂרת׃ </p>
<p id="v26"><sup><small>26</small></sup>  ושׁפטו את־העם בכל־עת את־הדבר הקשׁה יביאון אל־משׁה וכל־הדבר הקטן ישׁפוטו הם׃ </p>
<p id="v27"><sup><small>27</small></sup>  וישׁלח משׁה את־חתנו וילך לו אל־ארצו׃ </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/he/Bible/Exodus/17">שמות - פֶּרֶק 17</a></td>
        <td><a href="/he/Bible/Exodus/Index">אינדקס</a></td>
        <td><a href="/he/Bible/Exodus/19">שמות - פֶּרֶק 19</a></td>
      </tr>
    </tbody>
  </table>
</figure>
<h2>הפניות</h2>
<div>
<ol>
  <li id="fn1"><a href="#cite1">↑</a> 18:9 <i>אילו ידעו יותר טוב אלוהים</i>: <a href="/he/The_Urantia_Book/131#p10_4">או 131:10.4</a>. </li>
</ol>
</div>
