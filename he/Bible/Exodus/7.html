<!--
title: שמות - פֶּרֶק 7
description: 
published: true
date: 2022-8-20T20:17:6Z
tags: 
editor: ckeditor
dateCreated: 2022-8-20T20:17:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/he/Bible/Exodus/6">שמות - פֶּרֶק 6</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/he/Bible/Exodus/Index">אינדקס</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/he/Bible/Exodus/8">שמות - פֶּרֶק 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  ויאמר יהוה אל־משׁה ראה נתתיך אלהים לפרעה ואהרן אחיך יהיה נביאך׃ </p>
<p id="v2"><sup><small>2</small></sup>  אתה תדבר את כל־אשׁר אצוך ואהרן אחיך ידבר אל־פרעה ושׁלח את־בני־ישׂראל מארצו׃ </p>
<p id="v3"><sup><small>3</small></sup>  ואני אקשׁה את־לב פרעה והרביתי את־אתתי ואת־מופתי בארץ מצרים׃ <sup id="cite1"><a href="#fn1">[1]</a></sup></p>
<p id="v4"><sup><small>4</small></sup>  ולא־ישׁמע אלכם פרעה ונתתי את־ידי במצרים והוצאתי את־צבאתי את־עמי בני־ישׂראל מארץ מצרים בשׁפטים גדלים׃ </p>
<p id="v5"><sup><small>5</small></sup>  וידעו מצרים כי־אני יהוה בנטתי את־ידי על־מצרים והוצאתי את־בני־ישׂראל מתוכם׃ </p>
<p id="v6"><sup><small>6</small></sup>  ויעשׂ משׁה ואהרן כאשׁר צוה יהוה אתם כן עשׂו׃ </p>
<p id="v7"><sup><small>7</small></sup>  ומשׁה בן־שׁמנים שׁנה ואהרן בן־שׁלשׁ ושׁמנים שׁנה בדברם אל־פרעה׃ </p>
<p id="v8"><sup><small>8</small></sup>  ויאמר יהוה אל־משׁה ואל־אהרן לאמר׃ </p>
<p id="v9"><sup><small>9</small></sup>  כי ידבר אלכם פרעה לאמר תנו לכם מופת ואמרת אל־אהרן קח את־מטך והשׁלך לפני־פרעה יהי לתנין׃ <sup id="cite2"><a href="#fn2">[2]</a></sup></p>
<p id="v10"><sup><small>10</small></sup>  ויבא משׁה ואהרן אל־פרעה ויעשׂו כן כאשׁר צוה יהוה וישׁלך אהרן את־מטהו לפני פרעה ולפני עבדיו ויהי לתנין׃ </p>
<p id="v11"><sup><small>11</small></sup>  ויקרא גם־פרעה לחכמים ולמכשׁפים ויעשׂו גם־הם חרטמי מצרים בלהטיהם כן׃ </p>
<p id="v12"><sup><small>12</small></sup>  וישׁליכו אישׁ מטהו ויהיו לתנינם ויבלע מטה־אהרן את־מטתם׃ </p>
<p id="v13"><sup><small>13</small></sup>  ויחזק לב פרעה ולא שׁמע אלהם כאשׁר דבר יהוה׃ <sup id="cite3"><a href="#fn3">[3]</a></sup></p>
<p id="v14"><sup><small>14</small></sup>  ויאמר יהוה אל־משׁה כבד לב פרעה מאן לשׁלח העם׃ </p>
<p id="v15"><sup><small>15</small></sup>  לך אל־פרעה בבקר הנה יצא המימה ונצבת לקראתו על־שׂפת היאר והמטה אשׁר־נהפך לנחשׁ תקח בידך׃ </p>
<p id="v16"><sup><small>16</small></sup>  ואמרת אליו יהוה אלהי העברים שׁלחני אליך לאמר שׁלח את־עמי ויעבדני במדבר והנה לא־שׁמעת עד־כה׃ </p>
<p id="v17"><sup><small>17</small></sup>  כה אמר יהוה בזאת תדע כי אני יהוה הנה אנכי מכה במטה אשׁר־בידי על־המים אשׁר ביאר ונהפכו לדם׃ </p>
<p id="v18"><sup><small>18</small></sup>  והדגה אשׁר־ביאר תמות ובאשׁ היאר ונלאו מצרים לשׁתות מים מן־היאר׃ </p>
<p id="v19"><sup><small>19</small></sup>  ויאמר יהוה אל־משׁה אמר אל־אהרן קח מטך ונטה־ידך על־מימי מצרים על־נהרתם על־יאריהם ועל־אגמיהם ועל כל־מקוה מימיהם ויהיו־דם והיה דם בכל־ארץ מצרים ובעצים ובאבנים׃ </p>
<p id="v20"><sup><small>20</small></sup>  ויעשׂו־כן משׁה ואהרן כאשׁר צוה יהוה וירם במטה ויך את־המים אשׁר ביאר לעיני פרעה ולעיני עבדיו ויהפכו כל־המים אשׁר־ביאר לדם׃ </p>
<p id="v21"><sup><small>21</small></sup>  והדגה אשׁר־ביאר מתה ויבאשׁ היאר ולא־יכלו מצרים לשׁתות מים מן־היאר ויהי הדם בכל־ארץ מצרים׃ </p>
<p id="v22"><sup><small>22</small></sup>  ויעשׂו־כן חרטמי מצרים בלטיהם ויחזק לב־פרעה ולא־שׁמע אלהם כאשׁר דבר יהוה׃ </p>
<p id="v23"><sup><small>23</small></sup>  ויפן פרעה ויבא אל־ביתו ולא־שׁת לבו גם־לזאת׃ </p>
<p id="v24"><sup><small>24</small></sup>  ויחפרו כל־מצרים סביבת היאר מים לשׁתות כי לא יכלו לשׁתת ממימי היאר׃ </p>
<p id="v25"><sup><small>25</small></sup>  וימלא שׁבעת ימים אחרי הכות־יהוה את־היאר׃ </p>
<p id="v26"><sup><small>26</small></sup>  ויאמר יהוה אל־משׁה בא אל־פרעה ואמרת אליו כה אמר יהוה שׁלח את־עמי ויעבדני׃ </p>
<p id="v27"><sup><small>27</small></sup>  ואם־מאן אתה לשׁלח הנה אנכי נגף את־כל־גבולך בצפרדעים׃ </p>
<p id="v28"><sup><small>28</small></sup>  ושׁרץ היאר צפרדעים ועלו ובאו בביתך ובחדר משׁכבך ועל־מטתך ובבית עבדיך ובעמך ובתנוריך ובמשׁארותיך׃ </p>
<p id="v29"><sup><small>29</small></sup>  ובכה ובעמך ובכל־עבדיך יעלו הצפרדעים׃ </p>
<h2>הפניות</h2>
<div>
<ol>
  <li id="fn1"><a href="#cite1">↑</a> 7:3 <i>הקשחת לב פרעה</i>: <a href="/he/The_Urantia_Book/156#p5_4">או 156:5.4</a>. </li>
  <li id="fn2"><a href="#cite2">↑</a> 7:9-12 <i>יראת קודש נחש</i>: <a href="/he/The_Urantia_Book/88#p1_5">או 88:1.5</a>.  <i>פולחן נחש</i>: <a href="/he/The_Urantia_Book/85#p3_3">או 85:3.3</a>. </li>
  <li id="fn3"><a href="#cite3">↑</a> 7:13 <i>הקשיח את לב פרעה</i>: <a href="/he/The_Urantia_Book/96#p5_7">או 96:5.7</a>. </li>
</ol>
</div>
