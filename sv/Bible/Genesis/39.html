<!--
title: 1 Moseboken - Kapitel 39
description: 
published: true
date: 2022-8-28T15:43:39Z
tags: 
editor: ckeditor
dateCreated: 2022-8-28T15:43:39Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/sv/Bible/Genesis/38">1 Moseboken - Kapitel 38</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/sv/Bible/Genesis/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/sv/Bible/Genesis/40">1 Moseboken - Kapitel 40</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Och Josef fördes ned till Egypten; och Potifar, som var hovman hos Farao och hövitsman för drabanterna, en egyptisk man, köpte honom av ismaeliterna som hade fört honom ditned. </p>
<p id="v2"><sup><small>2</small></sup>  Och HERREN var med Josef, så att han blev en lyckosam man. Och han vistades i sin herres, egyptierns, hus; </p>
<p id="v3"><sup><small>3</small></sup>  och hans herre såg att HERREN var med honom, ty allt vad han gjorde lät HERREN lyckas väl under hans hand. </p>
<p id="v4"><sup><small>4</small></sup>  Och Josef fann nåd för hans ögon och fick betjäna honom. Och han satte honom över sitt hus, och allt vad han ägde lämnade han i hans vård. </p>
<p id="v5"><sup><small>5</small></sup>  Och från den stund då han hade satt honom över sitt hus och över allt vad han ägde, välsignade HERREN egyptierns hus, för Josefs skull; och HERRENS välsignelse vilade över allt vad han ägde, hemma och på marken. </p>
<p id="v6"><sup><small>6</small></sup>  Därför överlät han i Josefs vård allt vad han ägde, och sedan han hade fått honom till sin hjälp, bekymrade han sig icke om något, utom maten som han själv åt. Men Josef hade en skön gestalt och var skön att skåda. </p>
<p id="v7"><sup><small>7</small></sup>  Och efter en tid hände sig att hans herres hustru kastade sina ögon på Josef och sade: "Ligg hos mig." </p>
<p id="v8"><sup><small>8</small></sup>  Men han ville icke, utan sade till sin herres hustru: "Se, alltsedan min herre har tagit mig till sin hjälp, bekymrar han sig icke om något i huset, och allt vad han äger har han lämnat i min vård. </p>
<p id="v9"><sup><small>9</small></sup>  Han har i detta hus icke större makt än jag, och intet annat har han förbehållit sig än dig allena, eftersom du är hans hustru. Huru skulle jag då kunna göra så mycket ont och synda mot Gud?" </p>
<p id="v10"><sup><small>10</small></sup>  Och fastän hon talade sådant dag efter dag till Josef, hörde han dock icke på henne och ville icke ligga hos henne eller vara med henne. </p>
<p id="v11"><sup><small>11</small></sup>  Men en dag då han kom in i huset för att förrätta sina sysslor, och ingen av husfolket var tillstädes därinne, </p>
<p id="v12"><sup><small>12</small></sup>  fattade hon honom i manteln och sade: "Ligg hos mig." Men han lämnade manteln i hennes hand och flydde och kom ut. </p>
<p id="v13"><sup><small>13</small></sup>  Då hon nu såg att han hade lämnat sin mantel i hennes hand och flytt ut, </p>
<p id="v14"><sup><small>14</small></sup>  ropade hon på sitt husfolk och sade till dem: "Sen här, han har fört hit till oss en hebreisk man, för att denne skulle locka oss till lättfärdighet. Han kom in till mig och ville ligga hos mig; men jag ropade med hög röst. </p>
<p id="v15"><sup><small>15</small></sup>  Och när han hörde att jag hov upp min röst och ropade, lämnade han sin mantel kvar hos mig och flydde och kom ut." </p>
<p id="v16"><sup><small>16</small></sup>  Och hon lät hans mantel ligga kvar hos sig, till dess hans herre kom hem; </p>
<p id="v17"><sup><small>17</small></sup>  då berättade hon för honom detsamma; hon sade: "Den hebreiske tjänaren som du har fört hit till oss kom in till mig, och ville locka mig till lättfärdighet. </p>
<p id="v18"><sup><small>18</small></sup>  Men då jag hov upp min röst och ropade, lämnade han sin mantel kvar hos mig och flydde ut." </p>
<p id="v19"><sup><small>19</small></sup>  När nu hans herre hörde vad hans hustru berättade för honom, nämligen att hans tjänare hade betett sig mot henne på detta sätt, blev hans vrede upptänd. </p>
<p id="v20"><sup><small>20</small></sup>  Och Josefs herre tog honom och lät sätta honom i det fängelse där konungens fångar sutto fängslade; där fick han då vara i fängelse. </p>
<p id="v21"><sup><small>21</small></sup>  Men HERREN var med Josef och förskaffade honom ynnest och lät honom finna nåd hos föreståndaren för fängelset. </p>
<p id="v22"><sup><small>22</small></sup>  Och föreståndaren för fängelset lät alla fångar som sutto i fängelset stå under Josefs uppsikt; och allt vad där skulle göras, det gjordes genom honom. </p>
<p id="v23"><sup><small>23</small></sup>  Föreståndaren för fängelset tog sig alls icke av något som Josef hade om hand, eftersom HERREN var med denne; och vad han gjorde, det lät HERREN lyckas väl. </p>
