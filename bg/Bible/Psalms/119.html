<!--
title: Псалми - глава 119
description: 
published: true
date: 2022-10-6T9:45:13Z
tags: bible, bible—psalms
editor: ckeditor
dateCreated: 2022-8-14T10:7:7Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/Psalms/118">Псалми - глава 118</a></td>
        <td><a href="/bg/Bible/Psalms/Index">Индекс</a></td>
        <td><a href="/bg/Bible/Psalms/120">Псалми - глава 120</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  (По слав. 118). По еврейски азбучен псалом. Алеф Блажени ония, които са правдиви в пътя, Които ходят в закона на Господа. </p>
<p id="v2"><sup><small>2</small></sup>  Блажени които пазят изявленията Му, И Го търсят от все сърце; </p>
<p id="v3"><sup><small>3</small></sup>  Които и не вършат беззаконие, Ходят в пътищата Му. </p>
<p id="v4"><sup><small>4</small></sup>  Ти си ни заповядал за правилата си, Да ги пазим грижливо. </p>
<p id="v5"><sup><small>5</small></sup>  Дано се оправят пътищата ми Така щото да пазя Твоите повеления! </p>
<p id="v6"><sup><small>6</small></sup>  Няма да се посрамя тогава Когато почитам всичките Твои заповеди. </p>
<p id="v7"><sup><small>7</small></sup>  Ще Те славя с праведно сърце, Когато науча справедливите Ти съдби. </p>
<p id="v8"><sup><small>8</small></sup>  Повеленията Ти ще пазя; Недей ме оставя съвсем. </p>
<p id="v9"><sup><small>9</small></sup>  Бет. Как ще очисти младежът пътя си? Като му дава внимание според Твоето слово. </p>
<p id="v10"><sup><small>10</small></sup>  От все сърце Те потърсих; Недей ме оставя да заблудя от заповедите Ти. </p>
<p id="v11"><sup><small>11</small></sup>  В сърцето си опазих Твоето слово За да не ти съгрешавам. </p>
<p id="v12"><sup><small>12</small></sup>  Благословен си, Господи; Научи ме на повеленията Си. </p>
<p id="v13"><sup><small>13</small></sup>  С устните си разказах Всичките съдби на устата Ти. </p>
<p id="v14"><sup><small>14</small></sup>  В пътя на Твоите изявления се радваха толкова, Колкото във всичкото богатство. </p>
<p id="v15"><sup><small>15</small></sup>  За правилата Ти ще размишлявам, И Твоите пътища ще зачитам. </p>
<p id="v16"><sup><small>16</small></sup>  В повеленията Ти ще се наслаждавам; Не ще забавя Твоето слово. </p>
<p id="v17"><sup><small>17</small></sup>  Гимел Показвай щедростта на слугата Си, за да живея; Така ще пазя словото Ти. </p>
<p id="v18"><sup><small>18</small></sup>  Отвори очите ми За да гледам чудесните неща в Твоя закон. </p>
<p id="v19"><sup><small>19</small></sup>  Пришелец съм аз на земята; Не скривай от мене заповедите Си. </p>
<p id="v20"><sup><small>20</small></sup>  Душата ми се изнурява от копнежа, Който искам винаги към Твоите съдби. </p>
<p id="v21"><sup><small>21</small></sup>  Ти си изобличил горделивите; Проклети да са ония, които се отклоняват от Твоите заповеди. </p>
<p id="v22"><sup><small>22</small></sup>  Отдаличи от мене укор и презрение, Защото опазих Твоите повеления. </p>
<p id="v23"><sup><small>23</small></sup>  Даже първенци седнаха и говориха против мене; Но слугата Ти размишляваше за Твоите повеления. </p>
<p id="v24"><sup><small>24</small></sup>  Твоите свидетелства наистина са моя наслада И мои съветници. </p>
<p id="v25"><sup><small>25</small></sup>  Делет. Душата ми прилепва за пръстта; Съживи ме според словото Си. </p>
<p id="v26"><sup><small>26</small></sup>  Изявих пътищата си, и Ти си ме послушал; Научи ме на повеленията Си. </p>
<p id="v27"><sup><small>27</small></sup>  Направи ме да разбирам пътя на Твоите правила, Така да размишлявам за Твоите чудесни дела. </p>
<p id="v28"><sup><small>28</small></sup>  Душата ми се топи от тъга; Укрепи ме според словото Ти. </p>
<p id="v29"><sup><small>29</small></sup>  Отдалечи от мене пътя на лъжата, И благоволи да ми дадеш да съблюдавам закона Ти. </p>
<p id="v30"><sup><small>30</small></sup>  Пътят на истината избрах; Трите съдби поставих пред себе си; </p>
<p id="v31"><sup><small>31</small></sup>  Прилепих се към Твоите свидетелства; Господи, да ме не посрамиш. </p>
<p id="v32"><sup><small>32</small></sup>  Ще тичам по пътя на Твоите заповеди, Когато разшириш сърцето ми. </p>
<p id="v33"><sup><small>33</small></sup>  Хе. Господи, научи ме пътя на Твоите повеления, И аз ще го пазя до край. </p>
<p id="v34"><sup><small>34</small></sup>  Вразуми ме, и ще държа закона Ти. Да! ще го пазя от все сърце. </p>
<p id="v35"><sup><small>35</small></sup>  Управяй ме в пътя на Твоите заповеди, Защото в него се наслаждавам. </p>
<p id="v36"><sup><small>36</small></sup>  Приклони сърцето ми към Твоите свидетелства, А не към сребролюбие. </p>
<p id="v37"><sup><small>37</small></sup>  Отвърни очите ми да не гледат суета, И съживи ме в пътищата Си. </p>
<p id="v38"><sup><small>38</small></sup>  Потвърди словото Си към слугата Си, Което ще води към страх от Тебе. </p>
<p id="v39"><sup><small>39</small></sup>  Отвърни от мене укора, от който се боя, Защото Твоите съдби са добри. </p>
<p id="v40"><sup><small>40</small></sup>  Ето, копнея за Твоите правила; Съживи ме чрез правдата Си. </p>
<p id="v41"><sup><small>41</small></sup>  Вав. Нека дойдат върху мене и Твоите милости, Господи, Твоето спасение, според словото Ти. </p>
<p id="v42"><sup><small>42</small></sup>  Ще имам какво да отговоря на онзи, който ме укорява, Защото уповавам на Твоето слово. </p>
<p id="v43"><sup><small>43</small></sup>  И не отнемай съвсем словото на истината от устата ми, Защото се надявах на Твоите съдби. </p>
<p id="v44"><sup><small>44</small></sup>  Така ще пазя Твоя закон постоянно На вечни векове: </p>
<p id="v45"><sup><small>45</small></sup>  И ще ходя на широко, Защото потърсих Твоите правила. </p>
<p id="v46"><sup><small>46</small></sup>  Ще говоря за Твоите свидетелства и пред царе, И няма да се посрамя; </p>
<p id="v47"><sup><small>47</small></sup>  И ще се наслаждавам в Твоите заповеди, Които възлюбих; </p>
<p id="v48"><sup><small>48</small></sup>  Също и ще повдигам ръцете си към Твоите заповеди, които възлюбих, И ще размишлявам за повеленията Ти. </p>
<p id="v49"><sup><small>49</small></sup>  Заин. Помни словото към слугата Си, На което си ме направил да уповавам. </p>
<p id="v50"><sup><small>50</small></sup>  Това е моята утеха в скръбта ми, Че словото Ти ме съживи. </p>
<p id="v51"><sup><small>51</small></sup>  Горделивите ми се подсмиваха много; Но аз не се отклоних от Твоя закон. </p>
<p id="v52"><sup><small>52</small></sup>  Спомних си, Господи, за Твоите от старо време съдби, И се утеших. </p>
<p id="v53"><sup><small>53</small></sup>  Горещо негодувание ме обзе по причина на нечестивите, Които оставят Твоя закон. </p>
<p id="v54"><sup><small>54</small></sup>  Твоите повеления ми станаха песен В дома гдето странствувам. </p>
<p id="v55"><sup><small>55</small></sup>  Нощем си спомням Твоето име, Господи, И опазих закона Ти. </p>
<p id="v56"><sup><small>56</small></sup>  Това е моето хваление, Че опазих твоите правила. </p>
<p id="v57"><sup><small>57</small></sup>  Хат. Господи, Ти си мой дял: Обещах се, че ще пазя Твоите думи. </p>
<p id="v58"><sup><small>58</small></sup>  Потърсих благоволението Ти от все сърце; Смили се за мене според словото Си. </p>
<p id="v59"><sup><small>59</small></sup>  Размислих върху пътищата си, И обърнах нозете си към Твоите свидетелства. </p>
<p id="v60"><sup><small>60</small></sup>  Побързах, и не се забавих. Да опазя Твоите заповеди. </p>
<p id="v61"><sup><small>61</small></sup>  Връзките на нечестивите ме обвиха; Но аз не забравих Твоя закон. </p>
<p id="v62"><sup><small>62</small></sup>  По среднощ ставам за да Те славя За Твоите справедливи съдби. </p>
<p id="v63"><sup><small>63</small></sup>  Аз съм другар на всички, които Ти се боят, И на ония, които пазят Твоите правила. </p>
<p id="v64"><sup><small>64</small></sup>  Господи, земята е пълна с Твоята милост; Научи ме на Твоите повеления. </p>
<p id="v65"><sup><small>65</small></sup>  Тет. Господи, Ти си сторил добро на слугата Си Според словото Си. </p>
<p id="v66"><sup><small>66</small></sup>  Научи ме на добро разсъждение и знание, Защото аз повярвах Твоите заповеди. </p>
<p id="v67"><sup><small>67</small></sup>  Преди да бях наскърбен аз заблуждавах; Но сега държа Твоето слово. <sup id="cite4"><a href="#fn4">[4]</a></sup></p>
<p id="v68"><sup><small>68</small></sup>  Ти си благ и правиш добро; Научи ме на Твоите повеления. </p>
<p id="v69"><sup><small>69</small></sup>  Горделивите изковаха лъжа против мене; Но аз от все сърце ще пазя Твоите правила. </p>
<p id="v70"><sup><small>70</small></sup>  Тяхното сърце надебеля, като лой; Но аз се наслаждавам в закона Ти. </p>
<p id="v71"><sup><small>71</small></sup>  Добре ми стана, че бях наскърбен, За да науча Твоите повеления. <sup id="cite5"><a href="#fn5">[5]</a></sup></p>
<p id="v72"><sup><small>72</small></sup>  Законът на Твоите уста е за мене по-желателен От хиляди злато и сребро. </p>
<p id="v73"><sup><small>73</small></sup>  Твоите ръце ме направиха и утвърдиха; Вразуми ме за да науча Твоите заповеди. </p>
<p id="v74"><sup><small>74</small></sup>  Ония, които Ти се боят, ще се зарадват като ме видят, Защото на словото Ти уповах. </p>
<p id="v75"><sup><small>75</small></sup>  Зная, Господи, че Твоите съдби са праведни, И по справедливост си ме наказал. </p>
<p id="v76"><sup><small>76</small></sup>  Моля Ти се, нека ми бъде Твоето милосърдие за утеха Според словото Ти към Твоя слуга. </p>
<p id="v77"><sup><small>77</small></sup>  Нека дойдат върху мене Твоите благи милости, за да живея; Защото Твоят закон е моя наслада. </p>
<p id="v78"><sup><small>78</small></sup>  Нека се посрамят горделивите, защото са ме повалили с лъжи; Но аз ще размишлявам за Твоите правила. </p>
<p id="v79"><sup><small>79</small></sup>  Нека се обърнат към мене ония, които Ти се боят, А именно ония, които познават Твоите свидетелства. </p>
<p id="v80"><sup><small>80</small></sup>  Сърцето ми нека бъде непорочно относно Твоите повеления, За да се не посрамя. </p>
<p id="v81"><sup><small>81</small></sup>  Каф. Душата ми примира за Твоето спасение; Но аз се надявам, на Твоето слово. </p>
<p id="v82"><sup><small>82</small></sup>  Очите ми чезнат за изпълнение на словото Ти, Като казвам: Кога ще ме утешиш? </p>
<p id="v83"><sup><small>83</small></sup>  Защото станах като мех в дим; Но пак не забравям Твоите повеления. </p>
<p id="v84"><sup><small>84</small></sup>  Колко са дните на Твоя слуга? Кога ще извършиш съдба против гонителите ми: </p>
<p id="v85"><sup><small>85</small></sup>  Горделивите изкопаха ями за мене, Като се противят на Твоя закон. </p>
<p id="v86"><sup><small>86</small></sup>  Всичките Твои заповеди са верни; Понеже човеците ме гонят с лъжи, Ти ми помогни. </p>
<p id="v87"><sup><small>87</small></sup>  Без малко щяха да ме погубят на земята; Но аз не оставих Твоите правила. </p>
<p id="v88"><sup><small>88</small></sup>  Съживи ме според милосърдието Си; Така ще пазя свидетелството на Твоите уста. </p>
<p id="v89"><sup><small>89</small></sup>  Ламед. Господи Твоето слово Е утвърдено на небето до века. <sup id="cite6"><a href="#fn6">[6]</a></sup></p>
<p id="v90"><sup><small>90</small></sup>  Верността Ти пребъдва из род в род; Ти си основал земята и тя стои. </p>
<p id="v91"><sup><small>91</small></sup>  Колкото за Твоите наредби, те и до днес стоят, Защото всички са Твои слуги. </p>
<p id="v92"><sup><small>92</small></sup>  Ако Твоят закон не беше ми наслада, То аз и тогава бих загинал в скръбта си. </p>
<p id="v93"><sup><small>93</small></sup>  До века няма да забравя Твоите правила, Защото чрез тях си ме съживил. <sup id="cite7"><a href="#fn7">[7]</a></sup></p>
<p id="v94"><sup><small>94</small></sup>  Твой съм аз; спаси ме, Защото потърсих Твоите правила </p>
<p id="v95"><sup><small>95</small></sup>  Нечестивите ме чакат за да ме погубят; Но аз ще внимавам в Твоите свидетелства. </p>
<p id="v96"><sup><small>96</small></sup>  Видях граница на всяко съвършенство Но Твоята заповед е твърде широка. </p>
<p id="v97"><sup><small>97</small></sup>  Мем. Колко обичам аз Твоя закон! Цял ден ще се поучавам в него. </p>
<p id="v98"><sup><small>98</small></sup>  Твоите заповеди ме правят по-мъдър от неприятелите ми, Защото те са винаги с мене. </p>
<p id="v99"><sup><small>99</small></sup>  По-разумен съм от всичките си учители, Защото се поучавам от Твоите свидетелства. </p>
<p id="v100"><sup><small>100</small></sup>  По-разумен съм от старите, Защото опазих Твоите правила. </p>
<p id="v101"><sup><small>101</small></sup>  От всеки лош път въздържах нозете си. За да пазя Твоето слово. </p>
<p id="v102"><sup><small>102</small></sup>  От Твоите съдби не се отклоних, Защото Ти си ме научил. </p>
<p id="v103"><sup><small>103</small></sup>  Колко са сладки на вкуса ми Твоите думи! Да! по-сладки от мед в устата ми. <sup id="cite1"><a href="#fn1">[1]</a></sup></p>
<p id="v104"><sup><small>104</small></sup>  Чрез Твоите правила станах разумен; Затова мразя всеки лъжлив път. </p>
<p id="v105"><sup><small>105</small></sup>  Нун. Твоето слово е светилник на нозете ми, И виделина на пътеката ми. </p>
<p id="v106"><sup><small>106</small></sup>  Заклех се, и го потвърдих, Че ще държа праведните Твои съдби. </p>
<p id="v107"><sup><small>107</small></sup>  Много съм наскърбен; Господи, съживи ме според словото Си. </p>
<p id="v108"><sup><small>108</small></sup>  Приеми моля ти се, Господи, доброволните приноси на устата ми, И научи ме на съдбите Си. </p>
<p id="v109"><sup><small>109</small></sup>  Животът ми е постоянно в опасност; Но аз не забравих Твоя закон. </p>
<p id="v110"><sup><small>110</small></sup>  Нечестивите поставиха примка за мене; Но аз не се отклоних от Твоите правила. </p>
<p id="v111"><sup><small>111</small></sup>  Възприех Твоите свидетелства за свое наследство до века, Защото те са радост на сърцето ми. </p>
<p id="v112"><sup><small>112</small></sup>  Приклоних сърцето си за да върша повеленията Ти. Винаги и до край. </p>
<p id="v113"><sup><small>113</small></sup>  Самех. Намразих двоеумните, А Твоя закон възлюбих. </p>
<p id="v114"><sup><small>114</small></sup>  Ти си мой покров и мой щит: На Твоето слово се надявам. </p>
<p id="v115"><sup><small>115</small></sup>  Отдалечете се от мене, вие злодейци, Защото аз ще пазя заповедите на моя Бог. </p>
<p id="v116"><sup><small>116</small></sup>  Укрепявай ме според словото Си, за да живея; И да се не засрамя в надеждата си. </p>
<p id="v117"><sup><small>117</small></sup>  Дръж ме, и ще бъда в безопасност, И ще зачитам винаги Твоите повеления. </p>
<p id="v118"><sup><small>118</small></sup>  Ти си презрял всички, които се отклоняват от Твоите повеления, Защото суетна е измамата им. </p>
<p id="v119"><sup><small>119</small></sup>  Изхвърляш като шлак всичките нечестиви на земята; Затова възлюбих Твоите повеления. </p>
<p id="v120"><sup><small>120</small></sup>  Снагата ми настръхна поради страха ми от Тебе. И от съдбите Ти се уплаших. </p>
<p id="v121"><sup><small>121</small></sup>  Извърших правосъдие и правда, Да ме не предадеш на угнетителите ми; </p>
<p id="v122"><sup><small>122</small></sup>  Стани поръчител на слугата Си за добро; Не оставяй горделивите да ме угнетяват. </p>
<p id="v123"><sup><small>123</small></sup>  Очите ми чезнат за спасението Ти. И за Твоето праведно слово. </p>
<p id="v124"><sup><small>124</small></sup>  Постъпвай към слугата Си според милостта Си, И научи ме на повеленията Си. </p>
<p id="v125"><sup><small>125</small></sup>  Твой слуга съм аз; вразуми ме За да познавам Твоите свидетелства. </p>
<p id="v126"><sup><small>126</small></sup>  Време е да подействува Господ, Защото наруших закона Ти. </p>
<p id="v127"><sup><small>127</small></sup>  Понеже аз любя Твоите заповеди. Повече от злато, даже от чисто злато. </p>
<p id="v128"><sup><small>128</small></sup>  Понеже считам за прави всичките Твои правила относно всяко нещо, Затова мразя всеки лъжлив път. </p>
<p id="v129"><sup><small>129</small></sup>  Пе. Чудесни са твоите свидетелства; Затова душата ми ги пази. </p>
<p id="v130"><sup><small>130</small></sup>  Изясняването на Твоето слово просвещава, Вразумява простите. </p>
<p id="v131"><sup><small>131</small></sup>  Отворих широко устата си и пъхтях, Защото копнеех за твоите заповеди. </p>
<p id="v132"><sup><small>132</small></sup>  Обърни се към мене и смили се за мене, Както постъпваш към ония, които обичат Твоето име. </p>
<p id="v133"><sup><small>133</small></sup>  Оправяй стъпките ми в словото Си, И не оставяй да ме завладее никое беззаконие; </p>
<p id="v134"><sup><small>134</small></sup>  Избави ме от човешки насилия; Така ще държа Твоите правила. </p>
<p id="v135"><sup><small>135</small></sup>  Осияй с лицето Си върху слугата Си, И научи ме на повеленията Си. </p>
<p id="v136"><sup><small>136</small></sup>  Водни потоци текат из очите ми. Понеже не се спазва Твоя закон. </p>
<p id="v137"><sup><small>137</small></sup>  Цаде. Праведен си Ти Господи; Прави са и Твоите съдби. </p>
<p id="v138"><sup><small>138</small></sup>  Постановил си свидетелствата Си, С правда и превазходна вярност. </p>
<p id="v139"><sup><small>139</small></sup>  Моята ревност ме изяде, Защото противниците ми забравиха Твоите думи. </p>
<p id="v140"><sup><small>140</small></sup>  Твоето слово е добре пречистено, Затова слугата Ти го обича. </p>
<p id="v141"><sup><small>141</small></sup>  Скромен съм и презрян, Обаче не забравям Твоите правила. </p>
<p id="v142"><sup><small>142</small></sup>  Твоята правда е вечна правда; И законът Ти е истина. </p>
<p id="v143"><sup><small>143</small></sup>  Неволи и утеснения ме намериха; Обаче Твоите заповеди са моя наслада. </p>
<p id="v144"><sup><small>144</small></sup>  Твоите свидетелства са праведни до века; Вразуми ме, и ще живея. </p>
<p id="v145"><sup><small>145</small></sup>  Коф. Извиках от все сърце; Послушай ме, Господи, и ще пазя повеленията Ти. </p>
<p id="v146"><sup><small>146</small></sup>  Извиках към Тебе; Спаси ме и ще пазя повеленията Ти. </p>
<p id="v147"><sup><small>147</small></sup>  Предварих зората с викането си; На твоите думи уповавах. </p>
<p id="v148"><sup><small>148</small></sup>  Очите ми предварят нощните стражи, За да размишлявам за Твоето слово. </p>
<p id="v149"><sup><small>149</small></sup>  Чуй гласа ми според милосърдието Си; Съживи ме, Господи, според съдбите Си. </p>
<p id="v150"><sup><small>150</small></sup>  Приближиха се ония, които нечестиво ме преследват, И са се отклонили от закона Ти. </p>
<p id="v151"><sup><small>151</small></sup>  Ти си близо, Господи; И всички Твои заповеди са истина. </p>
<p id="v152"><sup><small>152</small></sup>  Отдавна зная от Твоите свидетелства, Че Ти си ги учредил за винаги. </p>
<p id="v153"><sup><small>153</small></sup>  Реш. Виж скръбта ми и избави ме, Защото не съм забравил закона Ти. </p>
<p id="v154"><sup><small>154</small></sup>  Защити делото ми и изкупи ме; Съживи ме според словото Си. </p>
<p id="v155"><sup><small>155</small></sup>  Избавлението е далеч от Нечестивите, Защото те не търсят Твоите повеления. </p>
<p id="v156"><sup><small>156</small></sup>  Много са Твоите благи милости, Господи; Съживи ме според съдбите Си. </p>
<p id="v157"><sup><small>157</small></sup>  Мнозина са моите гонители и противници; Но аз не се отклоних от свидетелствата Ти. </p>
<p id="v158"><sup><small>158</small></sup>  Като видях коварните, погнусих се от тях. Защото не пазят Твоето слово. </p>
<p id="v159"><sup><small>159</small></sup>  Виж колко обичам аз Твоите правила; Съживи ме, Господи, според милосърдието Си. </p>
<p id="v160"><sup><small>160</small></sup>  Същността на Твоето слово е истина; И Твоите праведни съдби, до една траят до века. </p>
<p id="v161"><sup><small>161</small></sup>  Шин. Първенци ме преследваха без причина; Но сърцето ми трепери от думите Ти. </p>
<p id="v162"><sup><small>162</small></sup>  Аз се радвам на Твоето слово. Като оня, който намира много користи. </p>
<p id="v163"><sup><small>163</small></sup>  Мразя лъжата и се гнуся от нея, Но закона Ти обичам. </p>
<p id="v164"><sup><small>164</small></sup>  Седем пъти на ден Те хваля, За твоите праведни съдби. </p>
<p id="v165"><sup><small>165</small></sup>  Много мир имат ония, които обичат Твоя закон, И за тях няма спънки та да се препъват. <sup id="cite2"><a href="#fn2">[2]</a></sup></p>
<p id="v166"><sup><small>166</small></sup>  Надявах се за Твоето спасение, Господи, И изпълнявах Твоите заповеди. </p>
<p id="v167"><sup><small>167</small></sup>  Душата ми опази Твоите сведетелства; И аз ги любя твърде много. </p>
<p id="v168"><sup><small>168</small></sup>  Държах Твоите правила и Твоите свидетелства; Защото всичките ми пътища са пред Тебе. </p>
<p id="v169"><sup><small>169</small></sup>  Тав. Нека стигне викането ми пред тебе, Господи; Вразуми ме според словото Си. </p>
<p id="v170"><sup><small>170</small></sup>  Нека дойде молбата ми пред Тебе; Избави ме според словото Си. </p>
<p id="v171"><sup><small>171</small></sup>  Устните ми ще изливат хваление, Защото ме учиш на повеленията Си. </p>
<p id="v172"><sup><small>172</small></sup>  Езикът ми ще пее за словото Ти, Защото всички Твои заповеди са правда. <sup id="cite3"><a href="#fn3">[3]</a></sup></p>
<p id="v173"><sup><small>173</small></sup>  Ръката Ти нека бъде готова да ми помогне, Защото аз избрах Твоите правила. </p>
<p id="v174"><sup><small>174</small></sup>  Копнях за Твоето спасение, Господи; И законът Ти е моя наслада. </p>
<p id="v175"><sup><small>175</small></sup>  Нека живее душата ми, и ще Те хвали; И нека ми помагат съдбите Ти. </p>
<p id="v176"><sup><small>176</small></sup>  Скитах се като изгубена овца; Потърси слугата Си, защото не забравих Твоите заповеди. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/Psalms/118">Псалми - глава 118</a></td>
        <td><a href="/bg/Bible/Psalms/Index">Индекс</a></td>
        <td><a href="/bg/Bible/Psalms/120">Псалми - глава 120</a></td>
      </tr>
    </tbody>
  </table>
</figure>
<h2>препратки</h2>
<div>
<ol>
  <li id="fn1"><a href="#cite1">↑</a> 119:103 <i>Духовен вкус</i>: <a href="/bg/The_Urantia_Book/2#p7_6">КУ 2:7.6</a>. </li>
  <li id="fn2"><a href="#cite2">↑</a> 119:165 <i>Голямо спокойствие за любителите на правото</i>: <a href="/bg/The_Urantia_Book/131#p2_12">КУ 131:2.12</a>.  <i>Траен мир</i>: <a href="/bg/The_Urantia_Book/5#p4_2">КУ 5:4.2</a>. </li>
  <li id="fn3"><a href="#cite3">↑</a> 119:172 <i># 2 Божиите закони са справедливи</i>: <a href="/bg/The_Urantia_Book/4#p1_3">КУ 4:1.3</a>. </li>
  <li id="fn4"><a href="#cite4">↑</a> 119:67 <i>Част 1: Преди страдание, заблуда</i>: <a href="/bg/The_Urantia_Book/148#p5_5">КУ 148:5.5</a>. </li>
  <li id="fn5"><a href="#cite5">↑</a> 119:71 <i>Част 2: Страданието е добро за мен</i>: <a href="/bg/The_Urantia_Book/148#p5_5">КУ 148:5.5</a>. </li>
  <li id="fn6"><a href="#cite6">↑</a> 119:89-90 <i>Слово, утвърдено в небесата</i>: <a href="/bg/The_Urantia_Book/4#p1_3">КУ 4:1.3</a>. </li>
  <li id="fn7"><a href="#cite7">↑</a> 119:93 <i>Жизнена искра — мистерията на живота</i>: <a href="/bg/The_Urantia_Book/36#p3_4">КУ 36:3.4</a>. </li>
</ol>
</div>
