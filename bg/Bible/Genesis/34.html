<!--
title: Битие - глава 34
description: 
published: true
date: 2022-10-6T9:45:13Z
tags: bible, bible—genesis
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/Genesis/33">Битие - глава 33</a></td>
        <td><a href="/bg/Bible/Genesis/Index">Индекс</a></td>
        <td><a href="/bg/Bible/Genesis/35">Битие - глава 35</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  А Дина, дъщеря на Лия, която тя беше родила на Якова, излезе да види дъщерите на онази земя. </p>
<p id="v2"><sup><small>2</small></sup>  А Сихем, син на евееца Емор, местния владетел, като я видя, взе я, лежа с нея и я изнасили. </p>
<p id="v3"><sup><small>3</small></sup>  И душата му се привърза за Якововата дъщеря Дина; и обикна момата и говори на момата по сърцето й. </p>
<p id="v4"><sup><small>4</small></sup>  И Сихем говори на баща си Емора, казвайки: Вземи ми тая мома за жена. </p>
<p id="v5"><sup><small>5</small></sup>  А Яков чу, че той осквернил дъщеря му Дина; но понеже синовете му бяха с добитъка му на полето, Яков си замълча до завръщането им. </p>
<p id="v6"><sup><small>6</small></sup>  Тогава Емор, Сихемовият баща, отиде при Якова, за да се разговори с него. </p>
<p id="v7"><sup><small>7</small></sup>  А като чуха за станалото , Якововите синове дойдоха от полето; и тия мъже се наскърбиха и много се разгневиха, загдето той сторил безчестие на Израиля, като изнасилил Якововата дъщеря, - нещо, което не трябваше да стане. </p>
<p id="v8"><sup><small>8</small></sup>  И така, Емор се разговаряше с тях, казвайки: Душата на сина ми Сихема се е привързала към дъщеря ви; дайте му я, моля, за жена. </p>
<p id="v9"><sup><small>9</small></sup>  И сродете се с нас; давайте на нас вашите дъщери и взимайте за вас нашите дъщери. </p>
<p id="v10"><sup><small>10</small></sup>  Живейте с нас и земята е пред вас; настанете се и търгувайте в нея, и придобивайте владения в нея. </p>
<p id="v11"><sup><small>11</small></sup>  Тоже и Сихем рече на баща й и на братята й: Само да придобия вашето благоволение, каквото ми кажете ще дам. </p>
<p id="v12"><sup><small>12</small></sup>  Искайте от мене вино и дарове, колкото желаете, ще дам, според както ми речете; само ми дайте момата за жена. </p>
<p id="v13"><sup><small>13</small></sup>  А Якововите синове отговориха на Сихема и на баща му Емора с лукавство, понеже той беше осквернил сестра им Дина; и говориха им, казвайки: </p>
<p id="v14"><sup><small>14</small></sup>  Не можем да сторим това, да дадем сестра си на необрязан човек; защото това би било укор за нас. </p>
<p id="v15"><sup><small>15</small></sup>  Само при това условие ще се съгласим с вас: ако станете вие като нас, като обрязвате всеки от мъжки пол между вас, </p>
<p id="v16"><sup><small>16</small></sup>  тогава ще даваме нашите дъщери вам и ще вземаме вашите дъщери за нас, ще живеем с вас и ще станем един народ. </p>
<p id="v17"><sup><small>17</small></sup>  Но, ако не приемете условието ни да се обрежете, тогава ще вземем дъщеря си и ще си отидем. </p>
<p id="v18"><sup><small>18</small></sup>  И това, което казаха, бе угодно на Емора и на Еморовия син Сихема. </p>
<p id="v19"><sup><small>19</small></sup>  Момъкът не се забави да направи това, защото много обичаше Якововата дъщеря; и в целия му бащин дом той беше най-почтен. </p>
<p id="v20"><sup><small>20</small></sup>  Тогава Емор и сина му Сихем дойдоха при портата на града си и говориха на градските мъже, казвайки: </p>
<p id="v21"><sup><small>21</small></sup>  Тия човеци са миролюбиви към нас; затова, нека живеят в земята и търгуват в нея; защото вижте, земята е доволно пространна и за тях. Нека вземаме дъщерите им за жени и да им даваме нашите дъщери. </p>
<p id="v22"><sup><small>22</small></sup>  Тия човеци се съгласиха да живеят с нас и да бъдем един народ, само с това условие, щото всеки от мъжки пол между нас да се обреже, както те се обрязват. </p>
<p id="v23"><sup><small>23</small></sup>  Добитъкът им, имотът им и всичките им животни не ще ли станат наши? Само да се съгласим с тях и те ще живеят с нас. </p>
<p id="v24"><sup><small>24</small></sup>  Тогава всичките, които излизаха от портата на града му, послушаха Емора и сина му Сихем; всеки от мъжки пол се обряза, всичките, които излизаха от портата на града му. </p>
<p id="v25"><sup><small>25</small></sup>  А на третия ден, когато бяха в болките си, двама от Якововите синове, Симеон и Левий, братя на Дина, взеха всеки ножа си, нападнаха дързостно града и избиха всички от мъжки пол. </p>
<p id="v26"><sup><small>26</small></sup>  Убиха с острото на ножа Емора и сина му Сихем; а Дина взеха из дома на Сихема и си излязоха. </p>
<p id="v27"><sup><small>27</small></sup>  Тогава Якововите синове се спуснаха върху убитите и ограбиха града, понеже бяха осквернили сестра им. </p>
<p id="v28"><sup><small>28</small></sup>  Забраха овците им, говедата им, ослите им, каквото имаше в града и по полето, и всичкото им богатство; </p>
<p id="v29"><sup><small>29</small></sup>  и откараха в плен всичките им деца и жени, и разграбиха всичко що имаше в къщите. </p>
<p id="v30"><sup><small>30</small></sup>  Но Яков рече на Симеона и Левия: Вие ме смутихте, понеже ме направихте да съм омразен между жителите на тая земя, между ханаанците и ферезейците; и понеже аз имам малко хора, те ще се съберат против мене и ще ме поразят, та ще погина аз и домът ми. </p>
<p id="v31"><sup><small>31</small></sup>  А те казаха: Трябваше ли той да постъпи със сестра ни, като с блудница? </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/Genesis/33">Битие - глава 33</a></td>
        <td><a href="/bg/Bible/Genesis/Index">Индекс</a></td>
        <td><a href="/bg/Bible/Genesis/35">Битие - глава 35</a></td>
      </tr>
    </tbody>
  </table>
</figure>
