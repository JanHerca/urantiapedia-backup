<!--
title: 1 Царе - глава 17
description: 
published: true
date: 2022-9-13T21:39:42Z
tags: 
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/1_Samuel/16">1 Царе - глава 16</a></td>
        <td><a href="/bg/Bible/1_Samuel/Index">Индекс</a></td>
        <td><a href="/bg/Bible/1_Samuel/18">1 Царе - глава 18</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  След това, като свикаха филистимците войските си за война, събраха се в Сокхот Юдин, и разположиха стан в Ефес-дамим, между Сокхот и Азика. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  А Саул и Израилевите мъже се събраха та разположиха стан в долината Ила, и се опълчиха за бой против филистимците. </p>
<p id="v3"><sup><small>3</small></sup>  Филистимците стояха на хълма от едната страна, а Израил стоеше на хълма от другата страна, и долината беше помежду им. </p>
<p id="v4"><sup><small>4</small></sup>  И от филистимския стан излезе юнак на име Голиат, от Гет, шест лакътя и една педя висок. </p>
<p id="v5"><sup><small>5</small></sup>  Той имаше меден шлем на главата си, и бе облечен с люспеста броня, тежината на бронята беше пет хиляди сикли мед, </p>
<p id="v6"><sup><small>6</small></sup>  и с медни ногавки на пищялите си и медно щитче между рамената си. </p>
<p id="v7"><sup><small>7</small></sup>  Дръжката на копието му беше като кросно на тъкач; и острието на копието му тежеше шестотин сикли желязо; и щитоносецът му вървеше пред него. </p>
<p id="v8"><sup><small>8</small></sup>  И той застана та извика към Израилевите редове, като им каза: Защо излязохте да се опълчите за бой? Не съм ли аз филистимец, и вие Саулови слуги? Изберете си един мъж, па нека слезе при мене. </p>
<p id="v9"><sup><small>9</small></sup>  Ако може да се бие с мене и да ме убие, тогава ние ще ви бъдем слуги; но ако му надвия аз и го убия, тогава вие ще ни бъдете слуги и ще ни се подчинявате. </p>
<p id="v10"><sup><small>10</small></sup>  Филистимецът рече още: Аз хвърлям презрение днес върху Израилевите редове; дайте ми мъж да се бием двама. </p>
<p id="v11"><sup><small>11</small></sup>  А Саул и целият Израил, когато чуха тия думи на филистимеца, смаяха се и се уплашиха твърде много. </p>
<p id="v12"><sup><small>12</small></sup>  А Давид беше син на оня ефратянин от Витлеем Юдов, който се именуваше Есей, и имаше осем сина; и в Сауловите дни тоя човек имаше старейшински чин между хората. </p>
<p id="v13"><sup><small>13</small></sup>  И тримата по-големи сина на Есея бяха отишли подир Саула във войната; и имената на тримата му сина, които отидоха на войната, бяха - на първородния Елиав, на другия след него, Авинадав и на третия Сама. </p>
<p id="v14"><sup><small>14</small></sup>  Давид беше най-младият; а тримата по-големи следваха Саула. </p>
<p id="v15"><sup><small>15</small></sup>  А Давид отиваше от Саула, за да пасе овците на баща си във Витлеем и се връщаше. </p>
<p id="v16"><sup><small>16</small></sup>  И филистимецът се приближаваше заран и вечер и се представяше четиридесет дена. </p>
<p id="v17"><sup><small>17</small></sup>  В това време Есей каза на сина си Давида: Вземи сега за братята си една ефа пържено жито и тия десет хляба та ги занеси бърже на братята си в стана; </p>
<p id="v18"><sup><small>18</small></sup>  а тия десет пити сирене занеси на хилядника им; и виж, здрави ли са братята ти, и вземи ми белег от тях. </p>
<p id="v19"><sup><small>19</small></sup>  Саул и те и всичките Израилеви мъже са в долината Ила, дето се бият с филистимците. </p>
<p id="v20"><sup><small>20</small></sup>  Прочее, на сутринта Давид стана рано, остави овците на пазач, и взе нещата та отиде както Иесей му бе заповядал; и той отиде при оградата от коли когато войската, при излизането си да се опълчи, извикваше гръмогласно за битката. </p>
<p id="v21"><sup><small>21</small></sup>  И Израил и филистимците се опълчиха войска срещу войска. </p>
<p id="v22"><sup><small>22</small></sup>  А Давид остави товара си под грижата на товаропазача, и като се завтече към войската, дойде та попита братята си за здравето им. </p>
<p id="v23"><sup><small>23</small></sup>  И като се разговаряше с тях, ето юнакът, филистимецът от Гет, на име Голиат, излизаше от филистимските редове та говореше според същите думи; и Давид го чу. </p>
<p id="v24"><sup><small>24</small></sup>  А всичките Израилеви мъже, като видяха тоя мъж, побягнаха от него и много се уплашиха. </p>
<p id="v25"><sup><small>25</small></sup>  И Израилевите мъже думаха: Видяхте ли тоя мъж, който възлиза? Наистина той възлезе да хвърли презрение върху Израиля; обаче, който го убие, него царят ще обогати с голямо богатство, и ще му даде дъщеря си и ще направи бащиния му дом свободен в Израиля. </p>
<p id="v26"><sup><small>26</small></sup>  И Давид проговори на стоящите при него мъже като каза: Какво ще се направи на онзи, който порази тоя филистимец и отмахне укора, от Израиля? защото коя е тоя необрязан филистимец та да хвърли презрение върху войските на живия Бог? </p>
<p id="v27"><sup><small>27</small></sup>  И людете му отговориха според казаните думи, като рекоха: така ща се направи на мъжа, който би го поразил. </p>
<p id="v28"><sup><small>28</small></sup>  А като чу Елиав, най-големият му брат, как говореше на мъжете, гневът на Елиава пламна против Давида, и рече: Защо си слязъл тук? и кому си оставил онези малко овци в пустинята? Аз зная гордостта ти и лукавщината на сърцето ти; ти си слязъл, за да видиш битката. </p>
<p id="v29"><sup><small>29</small></sup>  И Давид каза: Що съм сторил сега? няма ли причина? </p>
<p id="v30"><sup><small>30</small></sup>  И обърна се от него към другиго и говори по същия начин; и людете пак му отговориха според първите думи. </p>
<p id="v31"><sup><small>31</small></sup>  И когато се чуха думите, които говори Давид, известиха ги на Саула; и той го повика при себе си. </p>
<p id="v32"><sup><small>32</small></sup>  И Давид каза на Саула: Да не отпада сърцето на никого поради този. Слугата ти ще иде и ще се бие с тоя филистимец. </p>
<p id="v33"><sup><small>33</small></sup>  Но Саул каза на Давида: ти не можеш да идеш против тоя филистимец да се биеш с него; защото ти си дете, а той е войнствен мъж още от младостта си. </p>
<p id="v34"><sup><small>34</small></sup>  А Давид рече на Саула: Слугата ти пасеше овците на баща си; и когато дойдеше лъв или мечка та грабнеше агне от стадото, </p>
<p id="v35"><sup><small>35</small></sup>  аз го подгонвах та го поразявах, и отървавах грабнатото от устата му; и когато се дигнеше върху мене, хващах го за брадата, поразявах го, и го убивах. </p>
<p id="v36"><sup><small>36</small></sup>  Слугата ти е убивал и лъв и мечка, и тоя необрязан филистимец ще бъде като едно от тях, понеже хвърли презрение върху войската на живия Бог. </p>
<p id="v37"><sup><small>37</small></sup>  Рече още Давид: Господ, Който ме отърва от лапата на лъв и от лапата на мечка, Той ще ме отърве и от ръката на тоя филистимец. И Саул каза на Давида: Иди: и Господ да бъде с тебе. </p>
<p id="v38"><sup><small>38</small></sup>  Тогава Саул облече Давида с облеклото си, и тури меден шлем на главата му, и облече го с броня. </p>
<p id="v39"><sup><small>39</small></sup>  И Давид препаса неговия меч над облеклото му и се постара да походи, защото не беше навикнал с тях. И Давид каза на Саула: Не мога да ходя с тия оръжия , защото не съм навикнал. И така Давид ги съблече. </p>
<p id="v40"><sup><small>40</small></sup>  И взе тоягата си в ръка, и като си избра пет гладки камъка от потока и ги тури в овчарската си торба, той се приближаваше към филистимеца с прашката си в ръка. </p>
<p id="v41"><sup><small>41</small></sup>  И филистимецът напредваше и се приближаваше към Давида; и щитоносецът вървеше пред него. </p>
<p id="v42"><sup><small>42</small></sup>  И когато филистимецът погледна наоколо и видя Давида, презря го, защото беше дете и рус и красив на лице. </p>
<p id="v43"><sup><small>43</small></sup>  И филистимецът каза на Давида: Куче ли съм аз, та идеш против мене с тояга? И филистимецът прокле Давида с боговете си. </p>
<p id="v44"><sup><small>44</small></sup>  Филистимецът още каза на Давида: Дойди при мене, и ще дам месата ти на въздушните птици и на земните зверове. </p>
<p id="v45"><sup><small>45</small></sup>  А Давид каза на филистимеца: Ти идеш против мене с меч и копие и сулица; а аз ида против тебе в името на Господа на Силите, Бога на Израилевите войски, върху които ти хвърли презрение. </p>
<p id="v46"><sup><small>46</small></sup>  Днес Господ ще те предаде в ръката ми; и като те поразя ще ти отнема главата, и днес ще предам труповете на филистимското множество на въздушните птици и на земните зверове; за да познае целият свят, че има Бог в Израиля, </p>
<p id="v47"><sup><small>47</small></sup>  и да познаят всички тук събрани, че Господ не избавя с меч и копие; защото боят е на Господа, и Той ще ви предаде в нашата ръка. <sup id="cite2"><a href="#fn2">[2]</a></sup></p>
<p id="v48"><sup><small>48</small></sup>  И като стана филистимецът та идваше и се приближаваше да посрещне Давида, Давид побърза и се завтече към редовете да посрещне филистимеца. </p>
<p id="v49"><sup><small>49</small></sup>  И Давид тури ръката си в торбата си та взе от там камък, и като го хвърли с прашката, удари филистимеца в челото му; и той падна по лицето си на земята. </p>
<p id="v50"><sup><small>50</small></sup>  Така Давид надви филистимеца с прашка и с камък, и удари филистимеца и го уби. Но нямаше меч в ръката на Давида; </p>
<p id="v51"><sup><small>51</small></sup>  затова Давид се завтече та застана над филистимеца, и хвана меча му и го изтръгна из ножницата му и като го уби отсече главата му с него. А филистимците, като видяха, че юнакът им умря, побягнаха. </p>
<p id="v52"><sup><small>52</small></sup>  Тогава Израилевите и Юдовите мъже станаха, извикаха и подгониха филистимците до прохода на Гая и до портите на Акарон. И ранените филистимци паднаха из пътя за Саараим до Гет и до Акарон. </p>
<p id="v53"><sup><small>53</small></sup>  А израилтяните, като се върнаха от преследването на филистимците, разграбиха стана им. </p>
<p id="v54"><sup><small>54</small></sup>  И Давид взе главата на филистимеца та я занесе в Ерусалим, а оръжията му тури в шатъра си. </p>
<p id="v55"><sup><small>55</small></sup>  А Саул, когато видя Давида, че излизаше против филистимеца, каза на военачалника Авенира: Авенире, чий син е тоя момък? А Авенир рече: Заклевам се в живота на душата ти, царю не зная. </p>
<p id="v56"><sup><small>56</small></sup>  И царят каза: Попитай чий син е тоя момък. </p>
<p id="v57"><sup><small>57</small></sup>  И като се връщаше Давид от поражението на филистимеца, Авенир го взе та го доведе пред Саула; и главата на филистимеца беше в ръката му. </p>
<p id="v58"><sup><small>58</small></sup>  И Саул му рече: Чий син си, младежо? А Давид отговори: Аз съм син на слугата ти витлеемеца Есей. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/1_Samuel/16">1 Царе - глава 16</a></td>
        <td><a href="/bg/Bible/1_Samuel/Index">Индекс</a></td>
        <td><a href="/bg/Bible/1_Samuel/18">1 Царе - глава 18</a></td>
      </tr>
    </tbody>
  </table>
</figure>
<h2>препратки</h2>
<div>
<ol>
  <li id="fn1"><a href="#cite1">↑</a> 17:1-51 <i>Шампиони</i>: <a href="/bg/The_Urantia_Book/70#p1_19">КУ 70:1.19</a>. </li>
  <li id="fn2"><a href="#cite2">↑</a> 17:47 <i>Бог на битките</i>: <a href="/bg/The_Urantia_Book/70#p1_15">КУ 70:1.15</a>.  <i>Бог на битките</i>: <a href="/bg/The_Urantia_Book/89#p6_3">КУ 89:6.3</a>. </li>
</ol>
</div>
