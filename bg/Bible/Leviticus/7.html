<!--
title: Левит - глава 7
description: 
published: true
date: 2022-10-6T9:45:13Z
tags: bible, bible—leviticus
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/Leviticus/6">Левит - глава 6</a></td>
        <td><a href="/bg/Bible/Leviticus/Index">Индекс</a></td>
        <td><a href="/bg/Bible/Leviticus/8">Левит - глава 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ето и законът за приноса за престъпление; той е пресвет. </p>
<p id="v2"><sup><small>2</small></sup>  На мястото, гдето колят всеизгарянето, да закалят и приноса за престъпление; и с кръвта му да се поръсва олтара изоколо. </p>
<p id="v3"><sup><small>3</small></sup>  От него да се принася всичката му тлъстина: опашката, тлъстината, която покрива вътрешностите, </p>
<p id="v4"><sup><small>4</small></sup>  двата бъбрека с тлъстината, която е около тях към кръста, и булото на дроба, (която да извади до бъбреците;) </p>
<p id="v5"><sup><small>5</small></sup>  и свещеникът да ги изгори на олтара за жертвата чрез огън Господу; това е принос за престъпление. </p>
<p id="v6"><sup><small>6</small></sup>  Всеки от мъжки пол между свещеническите семейства да го яде; на свето място да се яде; той е пресвет. </p>
<p id="v7"><sup><small>7</small></sup>  Както е приносът за грях, така е и принос за престъпление; един закон да има за тях; който свещеник прави умилостивение чрез него, негов да бъде. </p>
<p id="v8"><sup><small>8</small></sup>  А който свещеник принася някому приноса за всеизгаряне, тоя свещеник да взима за себе си кожата на всеизгарянето, което е принесъл. </p>
<p id="v9"><sup><small>9</small></sup>  И всеки хлебен принос, който е печен в пещ, и всичко, което е сготвено в гърне или на тава, да бъде на свещеника, който го принася. </p>
<p id="v10"><sup><small>10</small></sup>  А всеки хлебен принос, омесен с дървено масло или сух, да бъде на всичките Ааронови синове, по равен дял на всекиго. </p>
<p id="v11"><sup><small>11</small></sup>  Ето и законът за примирителната жертва, която ще се принася Господу: </p>
<p id="v12"><sup><small>12</small></sup>  ако я принесе някой за благодарение, то с благодарствената жертва да принесе и безквасни пити омесени с дървено масло, и с безквасни кори намазани с масло, и пити от чисто брашно омесени с масло. </p>
<p id="v13"><sup><small>13</small></sup>  А, освен питите, с благодарствената си примирителна жертва да принесе и квасен хляб. </p>
<p id="v14"><sup><small>14</small></sup>  И от приноса си да принесе по едно от всичките тия неща принос за издигане пред Господа; това да бъде на свещеника, който ръси с кръвта на примирителния принос. </p>
<p id="v15"><sup><small>15</small></sup>  И месото на благодарствената му примирителна жертва да се яде същия ден, в който се принася; да не оставя той от него до утринта. </p>
<p id="v16"><sup><small>16</small></sup>  Но ако жертвата на приноса е обречена, или е доброволен принос, то да се яде в същия ден, в който принася жертвата си; и каквото остане от него, да се яде на другия ден; </p>
<p id="v17"><sup><small>17</small></sup>  но каквото остане от месото на жертвата до третия ден, да се изгаря в огън. </p>
<p id="v18"><sup><small>18</small></sup>  И ако се изяде нещо от месото на примирителната жертва на третия ден, то оня, който я принася, не ще бъде приет, нито ще му се счете жертвата; отвратителна ще бъде; и оня човек, който би ял от нея, да носи беззаконието си. </p>
<p id="v19"><sup><small>19</small></sup>  Месото, до което би се допряло нечисто нещо, да се не яде; в огън да се изгаря; а от неоскверненото месо да яде всеки, който е чист; </p>
<p id="v20"><sup><small>20</small></sup>  но оня човек който, като има нечистота на себе си, яде от месото на Господната примирителна жертва, тоя човек ще се изтреби измежду людете си. </p>
<p id="v21"><sup><small>21</small></sup>  Също и оня човек, който би се допрял до нечисто нещо, до човешка нечистота, или до нечисто животно, или до каква да било нечиста гнусота, и яде от месото на Господната примирителна жертва, тоя човек ще се изтреби измежду людете си. </p>
<p id="v22"><sup><small>22</small></sup>  Господ още говори на Моисея, казвайки: <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  Говори на израилтяните, като речеш: Да не ядете никаква тлъстина, нито от говедо нито от овца, нито от коза. </p>
<p id="v24"><sup><small>24</small></sup>  Тлъстината на естествено умряло и тлъстината на разкъсано от звяр може да се употреби за всяка друга нужда, но никак да не ядете от нея. </p>
<p id="v25"><sup><small>25</small></sup>  Защото който яде тлъстина от животно, от което се принася жертва чрез огън Господу, тоя човек, който би ял от нея, ще се изтреби измежду людете си. </p>
<p id="v26"><sup><small>26</small></sup>  И в никое от жилищата си да не ядете никаква кръв, било от птица или от животно. </p>
<p id="v27"><sup><small>27</small></sup>  Всеки човек, който би ял каква да е кръв, тоя човек ще се изтреби измежду людете си. </p>
<p id="v28"><sup><small>28</small></sup>  Господ още говори на Моисея, казвайки: </p>
<p id="v29"><sup><small>29</small></sup>  Говори на израилтяните, като речеш: Който принася примирителна жертва Господу, нека донесе приноса си Господу от примирителната си жертва. </p>
<p id="v30"><sup><small>30</small></sup>  Със своите ръце да донесе Господните чрез огън приноси; да донесе тлъстината с гърдите, щото гърдите да се движат за движим принос пред Господа. </p>
<p id="v31"><sup><small>31</small></sup>  А свещеникът да изгаря тлъстината на олтара; обаче гърдите да бъдат на Аарона и на синовете му. </p>
<p id="v32"><sup><small>32</small></sup>  И дясното бедро да давате на свещеника като принос за издигане от примирителните си жертви. </p>
<p id="v33"><sup><small>33</small></sup>  Който от Аароновите синове принесе кръвта на примирителния принос и тлъстината, да има дясното бедро за свой дял. </p>
<p id="v34"><sup><small>34</small></sup>  Защото Аз взех от израилтяните, от примирителните им жертви, гърдите на движимия принос и бедрото на възвишаемия, и дадох ги на свещеника Аарона и на синовете му за тяхно вечно право от израилтяните. </p>
<p id="v35"><sup><small>35</small></sup>  Това е делът от Господните чрез огън приноси за Аарона и синовете му, поради помазването им, в деня когато представи синовете си, за да свещенодействуват Господу, </p>
<p id="v36"><sup><small>36</small></sup>  който дял Господ заповяда да им се дава от израилтяните в деня когато ги помаза. Това е тяхно вечно право във всичките им поколения. </p>
<p id="v37"><sup><small>37</small></sup>  Това е законът за всеизгарянето, за хлебния принос, за приноса за грях, за приноса за престъпление, за посвещаванията и за примирителната жертва, </p>
<p id="v38"><sup><small>38</small></sup>  който Господ заповяда на Моисея на Синайската планина, когато заповяда на израилтяните да принасят приносите си Господу, в Синайската пустиня. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/Leviticus/6">Левит - глава 6</a></td>
        <td><a href="/bg/Bible/Leviticus/Index">Индекс</a></td>
        <td><a href="/bg/Bible/Leviticus/8">Левит - глава 8</a></td>
      </tr>
    </tbody>
  </table>
</figure>
<h2>препратки</h2>
<div>
<ol>
  <li id="fn1"><a href="#cite1">↑</a> 7:22-25 <i>Табу върху животинските мазнини</i>: <a href="/bg/The_Urantia_Book/86#p5_11">КУ 86:5.11</a>. </li>
</ol>
</div>
