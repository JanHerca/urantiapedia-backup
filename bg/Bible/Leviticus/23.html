<!--
title: Левит - глава 23
description: 
published: true
date: 2022-10-6T9:45:13Z
tags: bible, bible—leviticus
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/Leviticus/22">Левит - глава 22</a></td>
        <td><a href="/bg/Bible/Leviticus/Index">Индекс</a></td>
        <td><a href="/bg/Bible/Leviticus/24">Левит - глава 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Господ още говори на Моисея, казвайки: </p>
<p id="v2"><sup><small>2</small></sup>  Говори на израилтяните, като им кажеш: Господните празници, в които ще свиквате свети събрания, Моите празници, са следните: </p>
<p id="v3"><sup><small>3</small></sup>  Шест дена да се работи; а на седмия ден е събота за тържествена почивка, за свето събрание: в нея да не работите никаква работа; във всичките ви жилища е събота Господу. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v4"><sup><small>4</small></sup>  Ето Господните празници, свети събрания, които ще свиквате във времената им: </p>
<p id="v5"><sup><small>5</small></sup>  В първия месец, на четиринадесетия ден от месеца, привечер, е Пасха Господна; </p>
<p id="v6"><sup><small>6</small></sup>  и на петнадесетия ден от същия месец е Господният празник на безквасните; седем дена да ядете безквасни хлябове. </p>
<p id="v7"><sup><small>7</small></sup>  На първия ден да имате свето събрание, и никаква слугинска работа да не вършите. </p>
<p id="v8"><sup><small>8</small></sup>  И седем дена да принасяте по една жертва чрез огън Господу; на седмия ден е свето събрание, и никаква слугинска работа да не вършите. </p>
<p id="v9"><sup><small>9</small></sup>  Господ говори още на Моисея, казвайки: </p>
<p id="v10"><sup><small>10</small></sup>  Говори на израилтяните, като им кажеш: Когато влезете в земята, която Аз ви давам, и пожънете жетвата й, тогава да донесете на свещеника един сноп от първите плодове на жетвата си; </p>
<p id="v11"><sup><small>11</small></sup>  и той да подвижи снопа пред Господа, за да ви бъде приет; на другия ден подир съботата да го подвижи свещеникът. </p>
<p id="v12"><sup><small>12</small></sup>  И в деня, когато подвижите снопа, да принесете за всеизгаряне Господу едно едногодишно агне без порок; </p>
<p id="v13"><sup><small>13</small></sup>  и хлебния му принос, две десети от ефа чисто брашно омесено с дървено масло, в жертва чрез огън Господу за благоухание; и възлиянието му, един четвърт ин вино. </p>
<p id="v14"><sup><small>14</small></sup>  А хляб или пържено жито, или пресни класове да не ядете до тоя ден, до деня, когато принесете приноса на вашия Бог. Това да бъде вечен закон във всичките ви поколения, във всичките ви жилища. </p>
<p id="v15"><sup><small>15</small></sup>  От другия ден след съботата, в която принесохте снопа на движимия принос, да си изброите седем цели седмици; </p>
<p id="v16"><sup><small>16</small></sup>  до следващия ден подир седмата събота да изброите петдесет дена, и тогава да принесете новохлебен принос Господу. </p>
<p id="v17"><sup><small>17</small></sup>  Да донесете от жилищата си за движим принос два хляба, които да бъдат две десети от ефа чисто брашно, изпечени с квас, като първи плодове Господу. </p>
<p id="v18"><sup><small>18</small></sup>  И заедно с хляба да принесете седем едногодишни агнета без недостатък, един юнец и два овена; да бъдат всеизгаряне Господу заедно с хлебния им принос и заедно с възлиянията им, в принос чрез огън за благоухание Господу. </p>
<p id="v19"><sup><small>19</small></sup>  Да принесете и един козел в принос за грях, и две едногодишни агнета за примирителна жертва. </p>
<p id="v20"><sup><small>20</small></sup>  И свещеникът да ги подвижи заедно с хляба на първите плодове и заедно с двете агнета за движим принос пред Господа; та да бъдат свети Господу за свещеника. </p>
<p id="v21"><sup><small>21</small></sup>  И на седмия ден да свикате свето събрание и никаква слугинска работа да не вършите: това да бъде вечен закон във всичките ви жилища във всичките ви поколения. </p>
<p id="v22"><sup><small>22</small></sup>  И когато жънете нивите на земята си, да не жънеш краищата на нивата си, и да не събираш падналите в жетвата ти класове; за сиромаха и за чужденеца да ги оставиш. Аз съм Господ вашият Бог. </p>
<p id="v23"><sup><small>23</small></sup>  Господ още говори на Моисея, казвайки: </p>
<p id="v24"><sup><small>24</small></sup>  Говори на израилтяните, като речеш: В седмия месец, на първия ден от месеца, да ви бъде тържествена почивка, спомен с тръбно възклицание, свето събрание. </p>
<p id="v25"><sup><small>25</small></sup>  В него да не вършите никаква слугинска работа и да принасяте жертва чрез огън Господу. </p>
<p id="v26"><sup><small>26</small></sup>  Господ говори още на Моисея, казвайки: </p>
<p id="v27"><sup><small>27</small></sup>  Дасетият ден на тоя седми месец да бъде ден на умилостивение; да имате свето събрание, и да смирите душите си, и да принесете жертва чрез огън Господу. </p>
<p id="v28"><sup><small>28</small></sup>  Никаква работа да не вършите в тоя ден, защото е ден на умилостивение, за да се извърши умилостивение за вас пред Господа вашия Бог. </p>
<p id="v29"><sup><small>29</small></sup>  Защото всеки човек, който не се смири в тоя ден, ще се изтреби измежду людете си. </p>
<p id="v30"><sup><small>30</small></sup>  И всеки човек, който извърши каква да е работа в тоя ден, тоя човек ще изтребя изсред людете му. </p>
<p id="v31"><sup><small>31</small></sup>  Никаква работа да не вършите; това да бъде вечен закон във всичките ви поколения във всичките ви жилища. </p>
<p id="v32"><sup><small>32</small></sup>  Ще ви бъде събота за тържествена почивка и за да смирите душите си; на деветия ден от месеца, вечерта, от вечер до вечер, да пазите съботата си. </p>
<p id="v33"><sup><small>33</small></sup>  Господ говори още на Моисея, казвайки: </p>
<p id="v34"><sup><small>34</small></sup>  Говори на израилтяните, като речеш: От петнадесетия ден на тоя месец да пазите за седем дена Господния празник на скинопигията. </p>
<p id="v35"><sup><small>35</small></sup>  На първия ден да има свето събрание, и никаква слугинска работа да не вършите. </p>
<p id="v36"><sup><small>36</small></sup>  Седем дена да принасяте по една жертва чрез огън Господу, а на осмия ден да имате свето събрание и да принесете жертва чрез огън Господу: това е тържествено събрание, и никаква слугинска работа да не вършите. </p>
<p id="v37"><sup><small>37</small></sup>  Тия са Господните празници, в които да свиквате свети събрания, за да принасяте жертва чрез огън Господу, всеизгаряне, хлебен принос, жертва и възлияния,, всяко на определения му ден, </p>
<p id="v38"><sup><small>38</small></sup>  освен Господните съботи, и освен всичките обреци, и освен всичките доброволни приноси които давате Господу. </p>
<p id="v39"><sup><small>39</small></sup>  А на петнадесетия ден от седмия месец, когато ще сте прибрали произведенията на земята, да празнувате Господния празник седем дена; първият ден да бъде тържествена почивка, и осмият ден тържествена почивка. <sup id="cite3"><a href="#fn3">[3]</a></sup></p>
<p id="v40"><sup><small>40</small></sup>  И на първия ден да си вземете плод от хубави дървета, палмови клони, клони от широколистни дървета и речни върби, и седем дена да се веселите пред Господа вашия Бог. </p>
<p id="v41"><sup><small>41</small></sup>  Да празнувате тоя празник за Господа седем дена в годината; това да бъде вечен закон във всичките ви поколения; в седмия месец да го празнувате. </p>
<p id="v42"><sup><small>42</small></sup>  В колиби да седите седем дена; всички туземци израилтяни да седят в колиби, </p>
<p id="v43"><sup><small>43</small></sup>  за да познаят бъдещите ви поколения, че в колиби направих израилтяните да седят, когато ги изведох из Египетската земя. Аз съм Господ вашият Бог. </p>
<p id="v44"><sup><small>44</small></sup>  И тъй, Моисей обяви Господните празници на израилтяните. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/Leviticus/22">Левит - глава 22</a></td>
        <td><a href="/bg/Bible/Leviticus/Index">Индекс</a></td>
        <td><a href="/bg/Bible/Leviticus/24">Левит - глава 24</a></td>
      </tr>
    </tbody>
  </table>
</figure>
<h2>препратки</h2>
<div>
<ol>
  <li id="fn1"><a href="#cite1">↑</a> 23:3 <i>спазването на съботата</i>: <a href="/bg/The_Urantia_Book/95#p1_2">КУ 95:1.2</a>. </li>
  <li id="fn2"><a href="#cite2">↑</a> 23:3-8,21,37 <i>Свещено събрание</i>: <a href="/bg/The_Urantia_Book/128#p6_6">КУ 128:6.6</a>. </li>
  <li id="fn3"><a href="#cite3">↑</a> 23:39-43 <i>Празник на сергиите</i>: <a href="/bg/The_Urantia_Book/162#p4_1">КУ 162:4.1</a>. </li>
</ol>
</div>
