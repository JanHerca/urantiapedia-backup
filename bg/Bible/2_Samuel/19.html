<!--
title: 2 Царе - глава 19
description: 
published: true
date: 2022-9-13T21:39:42Z
tags: 
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/2_Samuel/18">2 Царе - глава 18</a></td>
        <td><a href="/bg/Bible/2_Samuel/Index">Индекс</a></td>
        <td><a href="/bg/Bible/2_Samuel/20">2 Царе - глава 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  И извести се на Иоава: Ето, царят плаче и жалее Авесалома. </p>
<p id="v2"><sup><small>2</small></sup>  И в оня ден победата се обърна в печал между целия народ; защото в оня ден людете чуха да казват: Царят бил печален за сина си. </p>
<p id="v3"><sup><small>3</small></sup>  И през оня ден людете влизаха в града скришно, както посрамени люде, които се спотайват, когато бягат изсред сражението. </p>
<p id="v4"><sup><small>4</small></sup>  А царят покри лицето си; и царят викаше със силен глас: Сине мой Авесаломе! Авесаломе, сине мой, сине мой! </p>
<p id="v5"><sup><small>5</small></sup>  Тогава Иоав влезе при царя в къщата та рече: Ти посрами лицата на всичките си слуги, които опазиха днес живота ти и живота на синовете ти и на дъщерите ти, живота на жените ти и живота на наложниците ти. </p>
<p id="v6"><sup><small>6</small></sup>  Понеже обичаш ония, които те мразят, а мразиш ония, които те обичат; защото ти показа днес, че за тебе не са нищо военачалници и слуги; защото днес познах, че ако беше останал Авесалом жив, а ние всички бяхме измрели днес, тогава щеше да ти е угодно. </p>
<p id="v7"><sup><small>7</small></sup>  Сега, прочее, стани, излез та говори насърчително на слугите си; защото се заклевам в Господа, че ако не излезеш, няма да остане с тебе тая нощ ни един човек; а това ще бъде по-лошо за тебе от всички злини, които са те сполетели от младостта ти до сега. </p>
<p id="v8"><sup><small>8</small></sup>  Тогава царят стана та седна в портата. И известиха на всичките люде, казвайки: Ето, царят седи в портата. И всичките люде дойдоха при царя. А Израил беше побягнал, всеки в шатъра си. </p>
<p id="v9"><sup><small>9</small></sup>  Тогава всичките люде на всичките Израилеви племена се препираха, казвайки: Царят ни е избавил от ръката на неприятелите ни, и той ни е освободил от ръката на филистимците, а сега побягна от земята поради Авесалома; </p>
<p id="v10"><sup><small>10</small></sup>  сега, прочее, като умря в сражението Авесалом, когото помазахме за цар над нас, защо не говорите нищо за възвръщането на царя? </p>
<p id="v11"><sup><small>11</small></sup>  Тогава цар Давид прати до свещениците Садока и Авиатара, да им кажат: Говорете на Юдовите старейшини, като кажете: Защо сте вие последни да възвърнете царя в дома му, тъй като думите на целия Израил (според донесенията до царя) са да ги възвърнат в къщата му? </p>
<p id="v12"><sup><small>12</small></sup>  Вие сте мои братя, вие сте моя кост и моя плът; защо, прочее, сте последни да възвърнете царя? </p>
<p id="v13"><sup><small>13</small></sup>  А най-вече на Амаса речете: Не си ли ти моя кост и моя плът? Така да ми направи Бог, да! и повече да притури, ако не бъдеш ти винаги военачалник пред мене вместо Иоава. </p>
<p id="v14"><sup><small>14</small></sup>  И той склони сърцата на всичките Юдови мъже, като на един човек; тъй че те пратиха до царя да му кажат : Върни се ти и всичките твои слуги. </p>
<p id="v15"><sup><small>15</small></sup>  И тъй, царят се върна та дойде до Иордан; а Юда дойде до Галгал, за да иде да посрещне царя, да преведе царя през Иордан. </p>
<p id="v16"><sup><small>16</small></sup>  Тогава вениаминецът Семей, Гираевият син, от Ваурим, побърза та слезе с Юдовите мъже да посрещне цар Давида. </p>
<p id="v17"><sup><small>17</small></sup>  И с него бяха хиляда мъже от Вениамина, тоже и слугата на Сауловия дом Сива и петнадесетте му сина и двадесет негови слуги с него; и бързо преминаха Иордан да отидат при царя. </p>
<p id="v18"><sup><small>18</small></sup>  После премина ладия, за да преведе семейството на царя и да върши каквото би му се видяло за добре. И Семей, Гираевият син, падна пред царя, когато той щеше да премине Иордан, и рече на царя: </p>
<p id="v19"><sup><small>19</small></sup>  Нека не ми вменява господарят ми беззаконие, и нека не помни това, в което се провини слугата ти в деня, когато господарят ми царят излизаше из Ерусалим, та да го тури царят в сърцето си; </p>
<p id="v20"><sup><small>20</small></sup>  защото аз слугата ти, познавам, че съгреших, затова, ето, дойдох днес пръв от целия Иосифов дом за да сляза и посрещна господаря си царя. </p>
<p id="v21"><sup><small>21</small></sup>  Но Ависей Саруиният син, проговаряйки рече: Не трябва ли да бъде убит Семей, за гдето прокле Господния помазаник? </p>
<p id="v22"><sup><small>22</small></sup>  А Давид рече: Какво има между мен и вас, Саруини синове, та да ми ставате днес противници? Бива ли да бъде убит днес човек в Израиля? защото не зная ли, че аз съм днес цар над Израиля? </p>
<p id="v23"><sup><small>23</small></sup>  И царят рече на Семея: Няма да умреш. И царят му се закле. </p>
<p id="v24"><sup><small>24</small></sup>  Също и Сауловият син Мемфивостей слезе да посрещне царя. Той нито нозете си беше умил, нито брадата си пригладил, нито дрехите си изпрал от деня, когато царят беше заминал, до деня когато се върна с мир. </p>
<p id="v25"><sup><small>25</small></sup>  А когато дойде от Ерусалим да посрещне царя, царят му рече: Защо не дойде с мене, Мемфивостее? </p>
<p id="v26"><sup><small>26</small></sup>  А той отговори: Господарю мой, царю, слугата ми ме измами; защото слугата ти рече: Ще си оседлая един осел за да се кача на него та да ида с царя, понеже слугата ти куца. </p>
<p id="v27"><sup><small>27</small></sup>  И той е наклеветил слугата ти на господаря ми царя; но господарят ми царят е като Божий ангел; стори, прочее, коквото ти се вижда угодно. </p>
<p id="v28"><sup><small>28</small></sup>  Защото целият ми бащин дом можеше да се определи за смърт пред господаря ми царя; но при все това, ти постави слугата си между ония, които ядяха на трапезата ти. Затова, какво право имам аз вече да се оплаквам още на царя? </p>
<p id="v29"><sup><small>29</small></sup>  И царят му рече: Защо продължаваш да говориш за работите си? Аз казвам: Ти и Сива си разделете земите. </p>
<p id="v30"><sup><small>30</small></sup>  А Мемфивостей рече на царя: И всичките нека вземе той, тъй като господарят ми царят се е върнал в дома си с мир. </p>
<p id="v31"><sup><small>31</small></sup>  Тоже и галаадецът Верзелай слезе от Рогелим та премина Иордан с царя, за да го изпрати оттатък Иордан. </p>
<p id="v32"><sup><small>32</small></sup>  А Верзелай беше много стар, осемдесет години на възраст; и беше прехранвал царя, когато седеше в Маханаим, защото беше много богат човек. </p>
<p id="v33"><sup><small>33</small></sup>  И царят рече на Верзелая: Премини с мене, и ще те издържам при себе си в Ерусалим. </p>
<p id="v34"><sup><small>34</small></sup>  А Верзелай каза на царя: Колко е числото на годините на живота ми та да отида с царя в Ерусалим? </p>
<p id="v35"><sup><small>35</small></sup>  Днес съм осемдесет години на възраст. Мога ли да разчитам между добро и лошо? може ли слугата ти да усеща що яде или що пие? мога ли да чуя вече гласа на певците или на певиците? Защо, прочее, да бъде слугата ти още товар на господаря ми царя? </p>
<p id="v36"><sup><small>36</small></sup>  Слугата ти е помислил да премине Иордан с царя само до малко разстояние; а защо царят да ми даде затова едно такова възнаграждение? </p>
<p id="v37"><sup><small>37</small></sup>  Нека се върне слугата ти, моля, за да умра в града си при гроба на баща си и майка си; но, ето, слугата ти Хамаам, той нека премине с господаря ми царя; и стори с него както ти се вижда угодно. </p>
<p id="v38"><sup><small>38</small></sup>  И царят рече: Хамаам ще премине с мене; и аз ще му сторя каквото на тебе се вижда угодно; па и за тебе ще сторя всичко, каквото поискаш от мене. </p>
<p id="v39"><sup><small>39</small></sup>  И така всичките люде преминаха Иордан. И когато беше преминал царят, царят целуна Верзелая и го благослови; и той се върна на мястото си. </p>
<p id="v40"><sup><small>40</small></sup>  Царят, прочее, продължи пътя си до Галгал, и Хамаам замина с него; и всичките Юдови люде, както и половината от Израилевите люде, преведоха царя. </p>
<p id="v41"><sup><small>41</small></sup>  И, ето, всичките Израилеви мъже дойдоха при царя та рекоха на царя: Защо те откраднаха братята ни Юдовите мъже, та преведоха царя и семейството му през Иордан и всичките Давидови мъже с него? </p>
<p id="v42"><sup><small>42</small></sup>  А всичките Юдови мъже отговориха на Израилевите мъже: Защото царят е наш сродник; и защо се сърдите за това нещо? дали изядохме нещо от царя? или даде ли ни той някакъв дар? </p>
<p id="v43"><sup><small>43</small></sup>  А Израилевите мъже, в отговор на Юдовите мъже, рекоха: Ние имаме десет части в царя, и даже имаме по-голямо право на Давида от вас; защо, прочее, ни презряхте? и не говорихме ли ние първи да възвърнем царя си? Но думите на Юдовите мъже бяха по-остри от думите на Израилевите мъже. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/2_Samuel/18">2 Царе - глава 18</a></td>
        <td><a href="/bg/Bible/2_Samuel/Index">Индекс</a></td>
        <td><a href="/bg/Bible/2_Samuel/20">2 Царе - глава 20</a></td>
      </tr>
    </tbody>
  </table>
</figure>
