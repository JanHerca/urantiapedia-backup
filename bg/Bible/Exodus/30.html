<!--
title: Изход - глава 30
description: 
published: true
date: 2022-10-6T9:45:13Z
tags: bible, bible—exodus
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/Exodus/29">Изход - глава 29</a></td>
        <td><a href="/bg/Bible/Exodus/Index">Индекс</a></td>
        <td><a href="/bg/Bible/Exodus/31">Изход - глава 31</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Да направиш олтар за кадене темян, от ситимово дърво да го направиш; </p>
<p id="v2"><sup><small>2</small></sup>  един лакът дълъг и един лакът широк; четвъртит да бъде; и височината ме да бъде два лакътя; роговете му да са част от самия него. </p>
<p id="v3"><sup><small>3</small></sup>  Да обковеш с чисто злато върха му, страните му наоколо, и роговете му; да му направиш и златен венец наоколо. </p>
<p id="v4"><sup><small>4</small></sup>  А под венеца му да му направиш две златни колелца; близо при двата му ъгъла на двете му страни да ги направиш; и да бъдат влагалища на върлините, за да го носят с тях. </p>
<p id="v5"><sup><small>5</small></sup>  Да направиш върлините от ситимово дърво, и да ги обковеш със злато. </p>
<p id="v6"><sup><small>6</small></sup>  Тоя олтар да туриш пред завесата, която е пред ковчега с плочите на свидетелството, гдето ще се срещам с тебе. </p>
<p id="v7"><sup><small>7</small></sup>  И всяка заран Аарон нека кади над него благовонен темян; когато приготвя светилата нека кади с него. </p>
<p id="v8"><sup><small>8</small></sup>  И когато запали Аарон светилата вечер, нека кади с тоя темян; това ще бъде вечно кадене пред Господа във всичките ви поколения. </p>
<p id="v9"><sup><small>9</small></sup>  На тоя олтар да не принасяш чужд темян, нито всеизгаряне, нито хлебен принос, нито да изливате на него възлияние. </p>
<p id="v10"><sup><small>10</small></sup>  Над роговете му веднъж в годината да направи Аарон умилостивение с кръвта на умилостивителния принос за грях; веднъж в годината да прави над него умилостивение във всичките ви поколения; това е пресвето Господу. </p>
<p id="v11"><sup><small>11</small></sup>  И Господ говори на Моисея, казвайки: </p>
<p id="v12"><sup><small>12</small></sup>  При преброяването на израилтяните, когато вземеш цялото им число, тогава да дадеш откуп Господу, всеки човек за живота си, когато ги преброяваш, за да не ги нападне язва, когато ги преброяваш. <sup id="cite1"><a href="#fn1">[1]</a></sup></p>
<p id="v13"><sup><small>13</small></sup>  Ето какво да дават: всеки, който се причислява към преброените, половин сикъл, според сикъла на светилището (един сикъл е двадесет гери); половин сикъл за принос Господу. </p>
<p id="v14"><sup><small>14</small></sup>  Всеки, който се причислява към преброените то ест, който е от двадесет години нагоре, да даде тоя принос Господу. </p>
<p id="v15"><sup><small>15</small></sup>  Богатият да не даде повече, и сиромахът да не даде по-малко, от половин сикъл, когато давате тоя принос Господу, за да направите умилостивение за живота си. </p>
<p id="v16"><sup><small>16</small></sup>  А като вземеш парите за умилостивението от израилтяните, да ги употребиш в службата в шатъра за срещане; и това ще бъде за спомен на израилтяните пред Господа, за да бъде умилостивение за живота ви. </p>
<p id="v17"><sup><small>17</small></sup>  Господ говори още на Моисея, казвайки: </p>
<p id="v18"><sup><small>18</small></sup>  Да направиш и меден умивалник, с медна подложка, за да се мият; и да го поставиш между шатъра за срещане и олтара и да налееш вода в него, </p>
<p id="v19"><sup><small>19</small></sup>  та Аарон и синовете му да умиват ръцете си и нозете си в него. </p>
<p id="v20"><sup><small>20</small></sup>  Когато влизат в шатъра за срещане нека се мият с водата, за да не умират; или когато пристъпват при олтара да служат, като изгарят жертва чрез огън Господу, </p>
<p id="v21"><sup><small>21</small></sup>  тогава да умиват ръцете си и нозете си, за да не умрат. Това ще им бъде вечен закон, за него и за потомците му във всичките им поколения. </p>
<p id="v22"><sup><small>22</small></sup>  При това Господ говори на Моисея, казвайки: </p>
<p id="v23"><sup><small>23</small></sup>  Вземи си изрядни аромати, от чиста смирна петстотин сикли, от благоуханна канела половината на това, сиреч, двеста и петдесет сикли от благоуханна тръст двеста и петдесет сикли, <sup id="cite2"><a href="#fn2">[2]</a></sup></p>
<p id="v24"><sup><small>24</small></sup>  от касия петстотин, според сикъла на светилището, и от дървеното масло един ин; </p>
<p id="v25"><sup><small>25</small></sup>  и да ги направиш миро за свето помазване, мас приготвена според изкуството на мироварец; това да бъде моро за свето помазване. </p>
<p id="v26"><sup><small>26</small></sup>  И да помажеш с него шатъра за срещане, ковчега с плочите на свидетелството, </p>
<p id="v27"><sup><small>27</small></sup>  трапезата и всичките й прибори, светилника и приборите му, кадилния олтар, </p>
<p id="v28"><sup><small>28</small></sup>  олтара за всеизгарянето със всичките му прибори, и умивалника с подложката му; </p>
<p id="v29"><sup><small>29</small></sup>  така да ги осветиш, за да бъдат пресвети; всичко що се докосва до тях да биде свето. </p>
<p id="v30"><sup><small>30</small></sup>  И да помажеш Аарона и синовете му, и да ги осветиш, за да ми свещенодействуват. </p>
<p id="v31"><sup><small>31</small></sup>  И да говориш на израилтяните, казвайки: Това ще бъде за Мене свето миро за помазване на всичките ви поколения. </p>
<p id="v32"><sup><small>32</small></sup>  Човешка плът да се не помаже с него; и по неговия състав подобно на него да не правите; то да е свето, и свето да бъде за вас. </p>
<p id="v33"><sup><small>33</small></sup>  Който направи подобно нему, или който тури от него на чужденец, ще бъде изтребен из людете си. </p>
<p id="v34"><sup><small>34</small></sup>  Рече още Господ на Моисея: Вземи си аромати, - стакти, ониха, галбан, - тия аромати с чист ливан; по равни части да бъдат. </p>
<p id="v35"><sup><small>35</small></sup>  И от тях да направиш, темян, смесен според изкуството на мироварец, подправен със сол, чист, свет. </p>
<p id="v36"><sup><small>36</small></sup>  И да счукаш от него много дребно, и да туриш от него пред плочите на свидетелството в шатъра за срещане, гдето ще се срещам с тебе; тоя темян да ви бъде пресвет. </p>
<p id="v37"><sup><small>37</small></sup>  А според състава на тоя темян, който ще направиш да не правите за себе си; той да ти бъде свет за Господа. </p>
<p id="v38"><sup><small>38</small></sup>  Който направи подобен нему, за да го мирише, да бъде изтребен из людете си. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/Exodus/29">Изход - глава 29</a></td>
        <td><a href="/bg/Bible/Exodus/Index">Индекс</a></td>
        <td><a href="/bg/Bible/Exodus/31">Изход - глава 31</a></td>
      </tr>
    </tbody>
  </table>
</figure>
<h2>препратки</h2>
<div>
<ol>
  <li id="fn1"><a href="#cite1">↑</a> 30:12-16 <i>Преброяване на хората</i>: <a href="/bg/The_Urantia_Book/88#p1_6">КУ 88:1.6</a>. </li>
  <li id="fn2"><a href="#cite2">↑</a> 30:23-30 <i>Масло за помирение</i>: <a href="/bg/The_Urantia_Book/28#p5_13">КУ 28:5.13</a>. </li>
</ol>
</div>
