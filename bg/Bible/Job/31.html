<!--
title: Йов - глава 31
description: 
published: true
date: 2022-8-14T10:7:7Z
tags: 
editor: ckeditor
dateCreated: 2022-8-14T10:7:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/bg/Bible/Job/30">Йов - глава 30</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/bg/Bible/Job/Index">Индекс</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/bg/Bible/Job/32">Йов - глава 32</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Направих завет с очите си; И как бих погледнал на девица? </p>
<p id="v2"><sup><small>2</small></sup>  Защото какъв дял се определя от Бога отгоре, И какво наследство от Всемогъщия свише? </p>
<p id="v3"><sup><small>3</small></sup>  Не е ли разорение за нечестивия, И погибел за тия, които вършат беззаконие? </p>
<p id="v4"><sup><small>4</small></sup>  Не вижда ли Той пътищата ми? И не брои ли всичките ми стъпки? </p>
<p id="v5"><sup><small>5</small></sup>  Ако съм ходил с лъжата, И ногата ми е бързала на измама, - </p>
<p id="v6"><sup><small>6</small></sup>  (Но нека ме претеглят в прави везни, За да познае Бог непорочността ми, -) </p>
<p id="v7"><sup><small>7</small></sup>  Ако се е отклонила ногата ми от пътя, И сърцето ми е последвало очите ми, И ако е залепило петно на ръцете ми, </p>
<p id="v8"><sup><small>8</small></sup>  То нека сея аз, а друг да яде, И нека се изкоренят произведенията ми </p>
<p id="v9"><sup><small>9</small></sup>  Ако се е прелъстило сърцето ми от жена, И съм причаквал при вратата на съседа си, </p>
<p id="v10"><sup><small>10</small></sup>  То нека моята жена меле за другиго, И други да се навеждат над нея; </p>
<p id="v11"><sup><small>11</small></sup>  Защото това би било гнусно дело, И беззаконие, което да се накаже от съдиите; </p>
<p id="v12"><sup><small>12</small></sup>  Понеже това е огън, който изгорява до погубване, И би изкоренил всичките ми плодове. </p>
<p id="v13"><sup><small>13</small></sup>  Ако съм презрял правото на слугата си или на слугинята си, Когато имаха спор с мене, </p>
<p id="v14"><sup><small>14</small></sup>  То какво бих сторил, когато се подигне Бог? И какво бих Му отговорил, когато посети? </p>
<p id="v15"><sup><small>15</small></sup>  Оня, който е образувал мене в утробата, не образува ли и него? И не същия ли ни образува в утробата? </p>
<p id="v16"><sup><small>16</small></sup>  Ако съм въздържал сиромасите от това, което желаеха, Или съм направил да помрачеят очите на вдовицата, </p>
<p id="v17"><sup><small>17</small></sup>  Или съм изял сам си залъка си, Без да е яло сирачето от него, - </p>
<p id="v18"><sup><small>18</small></sup>  (Напротив, от младостта ми то порасте при мене като при баща, И от утробата на майка си съм наставлявал вдовицата;) </p>
<p id="v19"><sup><small>19</small></sup>  Ако съм гледал някого да гине от нямане дрехи, Или сиромах, че няма завивка, </p>
<p id="v20"><sup><small>20</small></sup>  И не са ме благославяли чреслата му, Като се е стоплял с вълната от овцете ми; </p>
<p id="v21"><sup><small>21</small></sup>  Ако съм подигнал ръка против сирачето, Като виждах, че имам помощ в портата; </p>
<p id="v22"><sup><small>22</small></sup>  То да падне мишцата ми от рамото, И ръката ми да се пречупи от лакътя; </p>
<p id="v23"><sup><small>23</small></sup>  Защото погибел от Бога беше ужас за мене, И пред Неговото величие не можех да сторя нищо. </p>
<p id="v24"><sup><small>24</small></sup>  Ако съм турял надеждата си в злато, Или съм рекъл на чистото злато: Ти си мое упование; </p>
<p id="v25"><sup><small>25</small></sup>  Ако съм се веселил, защото богатството ми бе голямо, И защото ръката ми бе намерила изобилие; </p>
<p id="v26"><sup><small>26</small></sup>  Ако, като съм гледал слънцето, когато изгряваше, Или луната, когато ходеше в светлостта си, </p>
<p id="v27"><sup><small>27</small></sup>  Се е увлякло тайно сърцето ми, И устата ми са целували ръката ми; </p>
<p id="v28"><sup><small>28</small></sup>  И това би било беззаконие, което да се накаже от съдиите, Защото бих се отрекъл от Всевишния Бог. </p>
<p id="v29"><sup><small>29</small></sup>  Ако съм злорадствувал в загиването на мразещия ме, Или ми е ставало драго, когато го е сполетявало зло, - </p>
<p id="v30"><sup><small>30</small></sup>  (Даже не съм допуснал на устата си да съгрешат Та да иксам живота му с проклетия); - </p>
<p id="v31"><sup><small>31</small></sup>  Ако хората от шатъра ми не са рекли: Кой може да покаже едного, който не е бил наситен от него с месо? </p>
<p id="v32"><sup><small>32</small></sup>  (Чужденец не нощуваше вън; Отварях вратата си на пътника); </p>
<p id="v33"><sup><small>33</small></sup>  Ако съм покривал престъпленията си както Адама Като съм скривал беззаконието си в пазухата си, </p>
<p id="v34"><sup><small>34</small></sup>  Понеже се боях от голямото множество, И презрението на семействата ме ужасяваше, Така че млъквах и не излизах из вратата; - </p>
<p id="v35"><sup><small>35</small></sup>  (О, да имаше някой да ме слуша! - Ето виж тука подписа ми; Всемогъщият нека ми отговори!- И да имах акта който противникът ми е написал! </p>
<p id="v36"><sup><small>36</small></sup>  Ето, на рамо щях да го нося, За венец щях да го привържа на себе си! </p>
<p id="v37"><sup><small>37</small></sup>  Щях да му дам отчет за стъпките си; Като княз щях да се приближа при него-) </p>
<p id="v38"><sup><small>38</small></sup>  Ако нивата ми вика против мене, И браздите й плачат заедно; </p>
<p id="v39"><sup><small>39</small></sup>  Ако съм изял плода й без да платя, Или съм изгасил живота на стопаните й; </p>
<p id="v40"><sup><small>40</small></sup>  Тогава да израстат тръни вместо жито, И вместо ечемик плевели. Свършиха се думите на Иова. </p>
