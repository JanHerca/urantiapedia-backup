<!--
title: Исус Навиев - глава 22
description: 
published: true
date: 2022-10-6T9:45:13Z
tags: bible, bible—joshua
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/Joshua/21">Исус Навиев - глава 21</a></td>
        <td><a href="/bg/Bible/Joshua/Index">Индекс</a></td>
        <td><a href="/bg/Bible/Joshua/23">Исус Навиев - глава 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Тогава Исус повика рувимците, гадците и половината от Манасиевото племе та им каза: </p>
<p id="v2"><sup><small>2</small></sup>  Вие изпълнихте всичко що ви заповяда Господният слуга Моисей; послушахте и моя глас във всичко, що съм ви заповядал. </p>
<p id="v3"><sup><small>3</small></sup>  През това дълго време до днес не оставихте братята си, но изпълнихте поръчката, която Господ вашият Бог ви заповяда. </p>
<p id="v4"><sup><small>4</small></sup>  И сега Господ вашият Бог успокои братята ви, според както им се бе обещал; за това, върнете се сега та идете по шатрите си в земята, която е притежанието ви, която Господният слуга Моисей ви даде оттатък Иордан. </p>
<p id="v5"><sup><small>5</small></sup>  Но внимавайте добре да изпълнявате заповедите и закона, който Господният слуга Моисей ви заповяда, да любите Господа вашия Бог, да ходите във всичките Му пътища, да пазите заповедите Му, да се прилепяте за Него, и да Му слугувате с цялото си сърце и с цялата си душа. <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  И тъй, Исус ги благослови и ги разпусна; и те си отидоха по шатрите. </p>
<p id="v7"><sup><small>7</small></sup>  (На половината от Манасиевото племе Моисей беше дал наследство във Васан; а на другата му половина Исус даде наследство между братята им оттатък Иордан, на запад), Исус, прочее, когато ги разпускаше по шатрите им, благослови ги </p>
<p id="v8"><sup><small>8</small></sup>  като им говори казвайки: Върнете се с много богатство по шатрите си, с твърде много добитък, със сребро и злато, с мед и желязо, и с твърде много дрехи; и разделете с братята си користите взети от неприятелите ви. </p>
<p id="v9"><sup><small>9</small></sup>  И тъй, рувимците, гадците и половината от Манасиевото племе се върнаха и заминаха от израилтяните от Сило, което е в Ханаанската земя, за да отидат в Галаадската земя, в земята, която бе притежанието им, която придобиха според Господното слово чрез Моисея. </p>
<p id="v10"><sup><small>10</small></sup>  И когато дойдоха в Иорданската околност, която е в Ханаанската земя, рувимците, гадците и половината от Манасиевото племе издигнаха там олтар при Иордан, олтар забележително голям. </p>
<p id="v11"><sup><small>11</small></sup>  А израилтяните чуха да се говори: Ето, рувимците, гадците и половината от Манасиевото племе издигнали олтар в преднината на Ханаанската земя, в околността на Иордан, на страната, която принадлежи на израилтяните. </p>
<p id="v12"><sup><small>12</small></sup>  И когато израилтяните чуха това, цялото общество израилтяни се събра в Сило, за да отидат да воюват против тях. </p>
<p id="v13"><sup><small>13</small></sup>  И израилтяните пратиха до рувимците, до гадците и до половината от Манасиевото племе, в Галаадската земя, Финееса син на свещеника Елеазара, </p>
<p id="v14"><sup><small>14</small></sup>  и с него десет първенци, по един първенец на бащиния дом за всяко Израилево племе, всеки от които беше глава на бащиния си дом между израилевите хиляди. </p>
<p id="v15"><sup><small>15</small></sup>  И те дойдоха при рувимците, при гадците и при половината от Манасиевото племе в Галаадската земя, та им говориха, казвайки: </p>
<p id="v16"><sup><small>16</small></sup>  Така говори цялото Господно общество: Какво е това престъпление, което извършихте против Израилевия Бог, та се отвърнахте днес от да следвате Господа, като сте си издигнали олтар, за да отстъпите днес от Господа? </p>
<p id="v17"><sup><small>17</small></sup>  Малко ли беше за нас съгрешението относно Фегора, от което и до днес не сме се очистили, макар че, поради него , стана язва в Господното общество, </p>
<p id="v18"><sup><small>18</small></sup>  та вие днес искате да се отвърнете от да следвате Господа? Значи, че понеже отстъпвате днес от Господа, то утре Той ще се разгневи против цялото Израилево общество. </p>
<p id="v19"><sup><small>19</small></sup>  Но ако земята, която е притежанието ви, е нечиста, тогава минете в земята, която е Господното притежание, гдето стои Господната скиния, и вземете притежание между нас; само не отстъпвайте от Господа, нито от нас отстъпвайте, като си издигнете олтар освен олтара на Господа нашия Бог. </p>
<p id="v20"><sup><small>20</small></sup>  Ахан Зараевият син не извърши ли престъпление относно обречените неща, и гняв падна върху цялото Израилево общество? И този човек не погина сам в бъззаконието си. </p>
<p id="v21"><sup><small>21</small></sup>  Тогава рувимците, гадците и половината от Манасиевото племе в отговор рекоха на Израилевите хилядоначалници: </p>
<p id="v22"><sup><small>22</small></sup>  Могъщият Бог Иеова, могъщият Бог Иеова, Той знае, и Израил сам ще узнае; ако сме сторили това за отстъпление, или за престъпление против Господа, то не ни избавяй, Господи , днес. <sup id="cite2"><a href="#fn2">[2]</a></sup></p>
<p id="v23"><sup><small>23</small></sup>  Ако сме си издигнали олтар, за да се отвърнем от да следваме Господа, или за да принасяме върху него всеизгаряне или, за да принасяме върху него примирителни жертви, то сам Господ нека издири това, </p>
<p id="v24"><sup><small>24</small></sup>  и види дали, напротив , не сторихме това от предпазливост и нарочно, като си думахме: Утре е възможно вашите чада да говорят на нашите чада, казвайки: Каква работа имате вие с Господа Израилевия Бог? </p>
<p id="v25"><sup><small>25</small></sup>  Защото Господ е положил Иордан за граница между нас и вас, рувимци и гадци; вие нямате дял в Господа. Така щяха вашите чада да направят нашите чада да престанат да се боят от Господа. </p>
<p id="v26"><sup><small>26</small></sup>  Затова рекохме: Нека се заемем да си издигнем олтар, не за всеизгаряне, нито за жертва, </p>
<p id="v27"><sup><small>27</small></sup>  но за да бъде свидетелство между нас и вас, и между поколенията ни подир нас, че ние имаме право да вършим пред Господа службата му с всеизгарянията си, с жертвите си и с примирителните си приноси, та да не могат утре вашите чада да кажат на нашите чада: Вие нямате дял в Господа. </p>
<p id="v28"><sup><small>28</small></sup>  Затова рекохме, ако се случи утре да говорят така нам или на поколенията ни, тогава ще речем: Ето подобието на Господния олтар, който бащите ни издигнаха, не за всеизгаряне, нито за жертва, но за да бъде свидетелство между нас и вас. </p>
<p id="v29"><sup><small>29</small></sup>  Не дай, Боже, да отстъпим ние от Господа и да се отвърнем днес от да следваме Господа като издигнем олтар за всеизгаряне, за принос и за жертва, освен олтара на Господа нашия Бог, който е пред скинията Му. </p>
<p id="v30"><sup><small>30</small></sup>  А свещеникът Финеес, първенците на обществото и Израилевите хилядници, които бяха с него, като чуха думите, които говориха рувимците, гадците и манасийците, останаха твърде доволни. </p>
<p id="v31"><sup><small>31</small></sup>  И Финеес, син на свещеника Елеазара, каза на рувимците, на гадците и на манасийците: Днес познахме, че Господ е всред нас, защото не извършихме това престъпление против Господа; чрез това избавихме израилтяните от Господната ръка. </p>
<p id="v32"><sup><small>32</small></sup>  Тогава Финеес, син на свещеника Елеазара и първенците се върнаха от рувимците и от гадците, из Галаадската земя, в Ханаанската земя при израилтяните, и донесоха им известие. </p>
<p id="v33"><sup><small>33</small></sup>  И това нещо стана угодно на израилтяните; и израилтяните благословиха Бога, и не говореха вече за отиване против тях на бой; за да разорят земята, гдето живееха рувимците и гадците. </p>
<p id="v34"><sup><small>34</small></sup>  И рувимците и гадците наименуваха олтара така: Той е свидетел помежду ни, че Иеова е Бог. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/Joshua/21">Исус Навиев - глава 21</a></td>
        <td><a href="/bg/Bible/Joshua/Index">Индекс</a></td>
        <td><a href="/bg/Bible/Joshua/23">Исус Навиев - глава 23</a></td>
      </tr>
    </tbody>
  </table>
</figure>
<h2>препратки</h2>
<div>
<ol>
  <li id="fn1"><a href="#cite1">↑</a> 22:5 <i>Обичай Бога с цялото си сърце</i>: <a href="/bg/The_Urantia_Book/163#p4_8">КУ 163:4.8</a>.  <i>Обичайте Бог с целия си ум и сърце</i>: <a href="/bg/The_Urantia_Book/131#p10_2">КУ 131:10.2</a>.  <i>Най-голямата заповед</i>: <a href="/bg/The_Urantia_Book/174#p4_2">КУ 174:4.2</a>.  <i>Обичайте Бога напълно</i>: <a href="/bg/The_Urantia_Book/131#p2_2">КУ 131:2.2</a>.  <i>Като обичаш Бога</i>: <a href="/bg/The_Urantia_Book/110#p3_8">КУ 110:3.8</a>.  <i>Обичайте Господ във висша степен</i>: <a href="/bg/The_Urantia_Book/131#p2_13">КУ 131:2.13</a>. </li>
  <li id="fn2"><a href="#cite2">↑</a> 22:22 <i>Богът на боговете</i>: <a href="/bg/The_Urantia_Book/45#p4_10">КУ 45:4.10</a>.  <i>Бог Върховният</i>: <a href="/bg/The_Urantia_Book/0#p2_12">КУ 0:2.12</a>. </li>
</ol>
</div>
