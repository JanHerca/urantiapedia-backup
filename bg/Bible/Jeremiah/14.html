<!--
title: Еремия - глава 14
description: 
published: true
date: 2022-8-14T10:7:7Z
tags: 
editor: ckeditor
dateCreated: 2022-8-14T10:7:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/bg/Bible/Jeremiah/13">Еремия - глава 13</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/bg/Bible/Jeremiah/Index">Индекс</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/bg/Bible/Jeremiah/15">Еремия - глава 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Господното слово, което дойде към Еремия за бездъждието: </p>
<p id="v2"><sup><small>2</small></sup>  Юда ридае, и людете в портите му са изнемощели; Седят на земя чернооблечени; И викът на Ерусалим се издигна. </p>
<p id="v3"><sup><small>3</small></sup>  Големците му пращат подчинените си за вода; Те отиват при кладенците, но не намират вода; Връщат се с празните си съдове; Посрамват се и се смущават и покриват главите си. </p>
<p id="v4"><sup><small>4</small></sup>  Понеже земята се пукна, Защото няма дъжд на земята, Затова орачите се посрамват, Покриват главите си. </p>
<p id="v5"><sup><small>5</small></sup>  Още и кошутата ражда на полето И оставя рожбата си, понеже няма трева. </p>
<p id="v6"><sup><small>6</small></sup>  И дивите осли, като застават по голите височини, Задушават се за въздух като чакали; Очите им чезнат понеже няма трева. </p>
<p id="v7"><sup><small>7</small></sup>  Господи, при все че беззаконията ни свидетелствуват против нас, Ти действувай заради името Си; Защото отстъпничествата ни са много; На тебе съгрешихме. </p>
<p id="v8"><sup><small>8</small></sup>  Надеждо на Израиля, Спасителю негов в скръбно време, Защо да си като пришълец в тая страна, И като пътник, отбил се да пренощува? </p>
<p id="v9"><sup><small>9</small></sup>  Защо да си като човек смаян, Като силен мъж, който не може да избави? Обаче Ти, Господи, си всред нас; Ние се наричаме с Твоето име; недей ни оставя. </p>
<p id="v10"><sup><small>10</small></sup>  Така казва Господ на тоя народ: Както обикнаха да се скитат, И не въздържаха нозете си, Така Господ не благоволи в тях; Сега ще си спомни беззаконието им, И ще накаже греховете им. </p>
<p id="v11"><sup><small>11</small></sup>  И рече им Господ: Недей се моли за доброто на тия люде. </p>
<p id="v12"><sup><small>12</small></sup>  Даже ако постят, не ще послушам вика им, И ако принесат всеизгаряния и приноси, Не ще благоволя в тях; Но ще ги довърша с нож, с глад, и мор. </p>
<p id="v13"><sup><small>13</small></sup>  Тогава рекох: Уви, Господи Иеова! Ето, пророците казват на тях: Няма да видите нож, нито ще има глад у вас, Но ще ви дам сигурен мир на това място. </p>
<p id="v14"><sup><small>14</small></sup>  Тогава ми рече Господ: Лъжливо пророкуват пророците в името Ми; Аз не съм ги пратил, нито им съм заповядал, Нито съм им говорил; Те ви пророкуват лъжливо видение, гадание, Суетата и измамата на своето сърце. </p>
<p id="v15"><sup><small>15</small></sup>  Затова, така казва Господ За пророците, които пророкуват в Моето име Без да съм ги изпратил, Но които казват: Нож и глад не ще има в тая страна, - С нож и с глад ще бъдат изтребени тия пророци. </p>
<p id="v16"><sup><small>16</small></sup>  А людете, на които те пророкуват, Ще бъдат изхвърлени по ерусалимските улици, Загинали от глад и от нож; И не ще има кой да ги заравя, Тях и жените им, синовете им и дъщерите им; Защото ще излея върху тях собственото им зло. </p>
<p id="v17"><sup><small>17</small></sup>  И ще им кажеш това слово: Нека ронят очите ми сълзи нощем и денем Без да престанат; Защото девицата, дъщерята на людете ми, Е поразена с голямо поразяване, с много люта рана. </p>
<p id="v18"><sup><small>18</small></sup>  Ако изляза на полето, Ето убитите с нож! И ако вляза в града, Ето изнемощелите от глад! Дори пророкът и свещеникът Обходиха земята, но не знаят какво да се направи. </p>
<p id="v19"><sup><small>19</small></sup>  Отхвърлил ли си съвсем Юда? Погнусила ли се е душата Ти от Сион? Защо си ни поразил, та няма изцеление за нас? Очаквахме мир, но никакво добро не дойде, И време за изцеление, но, ето, смущение! </p>
<p id="v20"><sup><small>20</small></sup>  Признаваме, Господи, нечестието си, И беззаконието на бащите си, Защото сме Ти съгрешили. </p>
<p id="v21"><sup><small>21</small></sup>  Заради името Си недей се погнусява от нас, Не опозорявай славния Си престол; Спомни си, не нарушавай завета Си с нас. </p>
<p id="v22"><sup><small>22</small></sup>  Между идолите на народите има ли някой да дава дъжд? Или небето от себе си ли дава дъждове? Не си ли Ти, Който даваш, Господи, Боже наш? Затова, Тебе те чакаме, Защото Ти си сторил всичко това. </p>
