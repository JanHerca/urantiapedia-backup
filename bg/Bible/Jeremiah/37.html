<!--
title: Еремия - глава 37
description: 
published: true
date: 2022-8-14T10:7:7Z
tags: 
editor: ckeditor
dateCreated: 2022-8-14T10:7:7Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/bg/Bible/Jeremiah/36">Еремия - глава 36</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/bg/Bible/Jeremiah/Index">Индекс</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/bg/Bible/Jeremiah/38">Еремия - глава 38</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  А вместо Иехония, Иоакимовия син, се възцари цар Седекия, Иосиевият син, когото вавилонският цар Навуходоносор постави цар в Юдовата земя. </p>
<p id="v2"><sup><small>2</small></sup>  Но ни той, ни слугите му, ни людете на земята, послушаха думите на Господа, които говори чрез пророк Еремия. </p>
<p id="v3"><sup><small>3</small></sup>  И цар Седекия изпрати Еухала, Селемиевия син и Софония, син на свещеник Маасия, при пророк Еремия да рекат: Моля, помоли се за нас на Господа нашия Бог. </p>
<p id="v4"><sup><small>4</small></sup>  Защото Еремия още влизаше и излизаше между людете, понеже не бяха го турили в тъмница. </p>
<p id="v5"><sup><small>5</small></sup>  И Фараоновата войска излезе от Египет; и когато халдейците, които обсаждаха Ерусалим, чуха това известие за тях, оттеглиха се от Ерусалим. </p>
<p id="v6"><sup><small>6</small></sup>  Тогава дойде Господното слово към пророк Еремия и рече: </p>
<p id="v7"><sup><small>7</small></sup>  Така казва Господ, Израилевият Бог: По тоя начин да говорите на Юдовия цар, който ви прати при Мене да се допитате до Мене: Ето, Фараоновата войска, която излезе да ви помага, ще се върне в земята си Египет. </p>
<p id="v8"><sup><small>8</small></sup>  И халдейците пак ще дойдат и ще воюват против тоя град, ще го превземат, и ще го изгорят с огън. </p>
<p id="v9"><sup><small>9</small></sup>  Така казва Господ: Недейте се мами да казвате: Халдейците непременно ще се оттеглят от нас; понеже те няма да се оттеглят. </p>
<p id="v10"><sup><small>10</small></sup>  Защото даже ако поразите цялата войска на халдейците, които воюват против вас, и оцелеят от тях само някои ранени, пак те ще станат всеки от шатъра си и ще изгорят тоя град с огън. </p>
<p id="v11"><sup><small>11</small></sup>  И когато войската на халдейците беше се оттеглила от Ерусалим поради страха от Фараоновата войска, </p>
<p id="v12"><sup><small>12</small></sup>  тогава Еремия излезе от Ерусалим, за да отиде във Вениаминовата земя, и да вземе там дела си заедно с другите люде. </p>
<p id="v13"><sup><small>13</small></sup>  И когато той бе при Ваниаминовата порта, там се намираше началника на стражата, чието име бе Ирия, син на Селемия Ананиевия син; и той хвана пророк Еремия и рече: Ти бягаш при халдейците. </p>
<p id="v14"><sup><small>14</small></sup>  А Еремия рече: Лъжа е; аз не бягам при халдейците. Но Ирия не го послуша, но хвана Еремия та го заведе при първенците. </p>
<p id="v15"><sup><small>15</small></sup>  И първенците се разгневиха на Еремия та го биха, и туриха го в тъмница в къщата на писача Ионатан; защото нея бяха направили на тъмница. </p>
<p id="v16"><sup><small>16</small></sup>  След като Еремия беше влязъл в подземната тъмница и в избите, и Еремия беше седял там много дни, </p>
<p id="v17"><sup><small>17</small></sup>  тогава цар Седекия прати да го доведат; и царят го попита скришно в двореца си, като рече: Има ли слово от Господа? А Еремия рече: Има. Каза още: Ти ще бъдеш предаден в ръката на вавилонския цар. </p>
<p id="v18"><sup><small>18</small></sup>  При това, Еремия рече на цар Седекия: Що съм съгрешил на тебе или на слугите ти или на тия люде, та ме туриха в тъмница? </p>
<p id="v19"><sup><small>19</small></sup>  Где са сега вашите пророци, които пророкуваха, казвайки: вавилонският цар няма да дойде против вас или против тая земя? </p>
<p id="v20"><sup><small>20</small></sup>  Затова, слушай сега, моля, господарю мой, царю; нека бъде приета, моля, молбата ми пред тебе щото да не ме накараш да се върна в къщата на писача Ионатана, за да не умра там. </p>
<p id="v21"><sup><small>21</small></sup>  Тогава цар Седекия заповяда, и предадоха Еремия да бъде пазен в двора на стражата, и даваха му всеки ден по един хляб от улицата на хлебарите, догдето се свърши всичкият хляб на града. И така Еремия седеше в двора на стражата. </p>
