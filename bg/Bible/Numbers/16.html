<!--
title: Числа - глава 16
description: 
published: true
date: 2022-10-6T9:45:13Z
tags: bible, bible—numbers
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/Numbers/15">Числа - глава 15</a></td>
        <td><a href="/bg/Bible/Numbers/Index">Индекс</a></td>
        <td><a href="/bg/Bible/Numbers/17">Числа - глава 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  А Корей син на Исаара, син на Каата Левиевият син, и Датан и Авирон синове на Елиава, и Он син на Фалета, Рувимуви потомци, като си взеха човеци, </p>
<p id="v2"><sup><small>2</small></sup>  дигнаха се против Моисея, с двеста и петдесет човеци от израилтяните, първенци на обществото, избрани за съветници, именити мъже. </p>
<p id="v3"><sup><small>3</small></sup>  Събраха се, прочее, против Моисея и против Аарона и рекоха им: Стига ви толкоз! Цялото общество е свето, всеки един от тях, и Господ е всред тях. А защо възвишавате себе си над Господното общество? </p>
<p id="v4"><sup><small>4</small></sup>  А Моисей, като чу това, падна на лицето си, </p>
<p id="v5"><sup><small>5</small></sup>  и говори на Корея и на цялата му дружина, казвайки: Утре Господ ще покаже кои са Негови, и кой е свет, и кого ще направи да се приближи при Него. Онзи, който Той избере ще направи да се приближи при Него. </p>
<p id="v6"><sup><small>6</small></sup>  Това направете: ти, Корее, и цялата ти дружина, вземете си кадилници, </p>
<p id="v7"><sup><small>7</small></sup>  турете в тях огън, и турете в тях темян пред Господа утре; и когато Господ избере, той ще бъде свет. Стига толкоз и вам, левийци! </p>
<p id="v8"><sup><small>8</small></sup>  И Моисей рече на Корея; Чуйте сега, вий левийци: </p>
<p id="v9"><sup><small>9</small></sup>  малко ли ви е това, гдето Израилевият Бог отдели вас от Израилевото общество, та ви направи да се приближавате при Него, за да вършите службата на Господната скиния и да стоите пред обществото, за да им служите? </p>
<p id="v10"><sup><small>10</small></sup>  Той те направи да се приближиш при Него, и заедно с тебе всичките ти братя левийците; а искате ли и свещенството? </p>
<p id="v11"><sup><small>11</small></sup>  Така, че ти и цялата ти дружина сте се събрали против Господа; защото кой е Аарон, та да роптаете против него? </p>
<p id="v12"><sup><small>12</small></sup>  И Моисей изпрати да повикат Датана и Авирона, Елиавовите синове; а те отговориха: Няма да дойдем. </p>
<p id="v13"><sup><small>13</small></sup>  Малко ли е това, гдето си ни извел из земя, в която текат мляко и мед, за да ни измориш в пустинята, та още и владетел ли искаш да направиш себе си над нас? </p>
<p id="v14"><sup><small>14</small></sup>  При това, ти не си ни довел в земя, гдето текат мляко и мед, нито си ни дал да наследим ниви и лозя. Ще извърташ ли очите на тия хора? Няма да дойдем. </p>
<p id="v15"><sup><small>15</small></sup>  Тогава Моисей се разсърди много, и рече Господу: Не погледвай благосклонно на приноса им; аз не съм взел нито един осел от тях, и никому от тях не съм сторил зло. </p>
<p id="v16"><sup><small>16</small></sup>  И Моисей рече на Корея: Утре ти и всичките, които си събрал, да се намерите пред Господа, - ти, и те, и Аарон; </p>
<p id="v17"><sup><small>17</small></sup>  и вземете всеки кадилницата си, турете в тях темян, и занесете пред Господа всеки кадилницата си, двеста и петдесет кадилници; също и ти и Аарон, - всеки своята кадилница. </p>
<p id="v18"><sup><small>18</small></sup>  Прочее, те взеха всеки кадилницата си, туриха огън в тях, туриха в тях и темян, и застанаха пред входа на шатъра за срещане заедно с Моисея и Аарона. </p>
<p id="v19"><sup><small>19</small></sup>  Корей събра против тях и цялото общество пред входа на шатъра за срещане; и Господната слава се яви на цялото общество. </p>
<p id="v20"><sup><small>20</small></sup>  Тогава Господ говори на Моисея и на Аарона, казвайки: </p>
<p id="v21"><sup><small>21</small></sup>  Отделете се отсред това общество, за да ги изтребя в един миг. </p>
<p id="v22"><sup><small>22</small></sup>  А те паднаха на лицата си и рекоха: О Боже, Боже на духовете на всяка твар! ако един човек е съгрешил, ще се разгневиш ли на цялото общество? <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  Тогава Господ говори на Моисея, казвайки: </p>
<p id="v24"><sup><small>24</small></sup>  Говори на обществото, казвайки: Отстъпете от жилищата на Корея, Датана и Авирона. </p>
<p id="v25"><sup><small>25</small></sup>  И тъй, Моисей стана та отиде при Датана и Авирона; подир него отидоха и Израилевите старейшини. </p>
<p id="v26"><sup><small>26</small></sup>  И говори на обществото, казвайки: Отстъпете, моля ви се от шатрите на тия нечестиви човеци, и не се допирайте до нищо тяхно, за да не погинете всред всичките техни грехове. </p>
<p id="v27"><sup><small>27</small></sup>  И тъй, те навред отстъпиха от жилищата на Корея, Датана и Авирона; а Датан и Авирон излязоха та застанаха при входовете на шатрите си с жените си и малките си деца. </p>
<p id="v28"><sup><small>28</small></sup>  И рече Моисей: От това ще познаете, че Господ ме е изпратил да извърша всички тия дела, и че не ги правя от себе си; </p>
<p id="v29"><sup><small>29</small></sup>  ако тия човеци умрат, както умират всичките човеци, или ако им се въздаде, според както се въздава на всичките човеци, то Господ не ме е изпратил; </p>
<p id="v30"><sup><small>30</small></sup>  но ако Господ направи ново нещо, - ако отвори земята устата си та погълне тях и всичко, което е тяхно, и те слязат живи в ада, тогава ще познаете, че тия човеци презряха Господа. </p>
<p id="v31"><sup><small>31</small></sup>  Като изговори той всички тия думи, земята се разпукна под тях. </p>
<p id="v32"><sup><small>32</small></sup>  Земята отвори устата си и погълна тях, домочадията им, всичките Корееви човеци и всичкия им имот. </p>
<p id="v33"><sup><small>33</small></sup>  Те и всичко тяхно слязоха живи в ада, земята ги покри, и те погинаха отсред обществото. </p>
<p id="v34"><sup><small>34</small></sup>  А целият Израил, който бяха около тях, погинаха, като извикаха, думайки: Да не погълне земята и нас. </p>
<p id="v35"><sup><small>35</small></sup>  И огън излезе от Господа и пояде ония двеста и петдесет мъже, които принесоха темян. </p>
<p id="v36"><sup><small>36</small></sup>  След това Господ говори на Моисея, казвайки: </p>
<p id="v37"><sup><small>37</small></sup>  Кажи на Елеазара, син на свещеника Аарона, да прибере кадилниците отсред изгарянето; а ти разпръсни огъня нататък; защото свети са </p>
<p id="v38"><sup><small>38</small></sup>  кадилниците на тия човеци, които съгрешиха против своя си живот, и нека ги направят на плочи за обковаване на олтара; понеже те ги принесоха пред Господа, и за това са свети; и те ще бъдат за знамение на израилтяните. </p>
<p id="v39"><sup><small>39</small></sup>  И тъй, свещеникът Елеазар прибра медните кадилници, които изгорелите бяха принесли; и направиха ги на плочи за обковаване на олтара, </p>
<p id="v40"><sup><small>40</small></sup>  да напомнюват на израилтяните, че никоя чужд човек, който не е от Аароновото потомство, не бива да пристъпва да принася темян пред Господа, за да не остане като Корея и дружината му. Това стори Елеазар , както Господ му рече чрез Моисея. </p>
<p id="v41"><sup><small>41</small></sup>  А на следния ден цялото общество израилтяни възроптаха против Моисея и Аарона, като казваха: Вие избихте Господните люде. </p>
<p id="v42"><sup><small>42</small></sup>  Но когато обществото се беше събрало против Моисея и Аарона погледнаха към шатъра за срещане, и ето, облакът го покри, и Господната слава се яви. </p>
<p id="v43"><sup><small>43</small></sup>  И Моисей и Аарон дойдоха пред шатъра за срещане. </p>
<p id="v44"><sup><small>44</small></sup>  И Господ говори на Моисея, казвайки: </p>
<p id="v45"><sup><small>45</small></sup>  Оттеглете се отсред това общество, за да ги погубя в един миг. Но те паднаха на лицата си. </p>
<p id="v46"><sup><small>46</small></sup>  Тогава Моисей рече на Аарона: Вземи кадилницата си, тури в нея огън от олтара, и тури на него темян та иди скоро в обществото и направи умилостивение за тях; защото гняв излезе от Господа, язвата почна. </p>
<p id="v47"><sup><small>47</small></sup>  Аарон, прочее, взе кадилницата си , както рече Моисей, и завтече се сред обществото; и, ето, язвата беше почнала между людете; и той тури темяна и направи умилостивение за людете. </p>
<p id="v48"><sup><small>48</small></sup>  А като застана между мъртвите и живите, язвата престана. </p>
<p id="v49"><sup><small>49</small></sup>  Умрелите от язвата бяха четиринадесет хиляди и седемстотин човеци, освен ония, които умряха в Кореевата работа. </p>
<p id="v50"><sup><small>50</small></sup>  И Аарон се върна при Моисея до входа на шатъра за срещане, защото язвата престана. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/Numbers/15">Числа - глава 15</a></td>
        <td><a href="/bg/Bible/Numbers/Index">Индекс</a></td>
        <td><a href="/bg/Bible/Numbers/17">Числа - глава 17</a></td>
      </tr>
    </tbody>
  </table>
</figure>
<h2>препратки</h2>
<div>
<ol>
  <li id="fn1"><a href="#cite1">↑</a> 16:22 <i>Бог на духовете на всяка плът</i>: <a href="/bg/The_Urantia_Book/96#p4_6">КУ 96:4.6</a>. </li>
</ol>
</div>
