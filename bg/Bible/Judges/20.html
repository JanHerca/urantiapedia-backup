<!--
title: Съдии - глава 20
description: 
published: true
date: 2022-8-14T10:7:6Z
tags: 
editor: ckeditor
dateCreated: 2022-8-14T10:7:6Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/bg/Bible/Judges/19">Съдии - глава 19</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/bg/Bible/Judges/Index">Индекс</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/bg/Bible/Judges/21">Съдии - глава 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Тогава всичките израилтяни излязоха, и цялото общество, от Дан до Вирсавее, заедно с Галаадската земя, се събра като един човек пред Господа в Масфа. </p>
<p id="v2"><sup><small>2</small></sup>  И людете от всичките краища, всички Израилеви племена, четиристотин хиляди мъже пешаци, които теглеха меч, се представиха в събранието на Божиите люде. </p>
<p id="v3"><sup><small>3</small></sup>  И вениаминците чуха, че израилтяните отишли в Масфа. И израилтяните казаха: Разправете ни как стана това зло. </p>
<p id="v4"><sup><small>4</small></sup>  И левитинът, мъжът на убитата жена, в отговор рече: Дойдох в Гавая Вениаминова, аз и наложницата ми, за да пренощуваме. </p>
<p id="v5"><sup><small>5</small></sup>  А гавайските мъже се подигнаха против мене, и през нощта обиколиха къщата в който бях; мене искаха да убият, а наложницата ми изнасилваха, та умря. </p>
<p id="v6"><sup><small>6</small></sup>  Затова взех наложницата си та я разсякох и я изпратих по всичките предели на Израилевото наследство; защото те извършиха разврат и безумие в Израиля. </p>
<p id="v7"><sup><small>7</small></sup>  Гледайте, вие израилтяните, всинца вие, съветвайте се тук помежду си, и дайте мнението си. </p>
<p id="v8"><sup><small>8</small></sup>  Тогава всичките люде станаха като един човек и казаха: Никоя от нас няма да отиде в шатъра си, нито ще се върне някой от нас в къщата си, </p>
<p id="v9"><sup><small>9</small></sup>  но ето сега какво ще направим на Гавая, ще отидем против нея по жребие; </p>
<p id="v10"><sup><small>10</small></sup>  и ще вземем по десет мъже на сто от всичките Израилеви племена, и по сто на хиляда, които да донесат храна на людете, та, като стигнат в Гавая Вениаминова, да им сторят според всичкото безумие, което те извършиха в Израиля. </p>
<p id="v11"><sup><small>11</small></sup>  И тъй, събраха се против града всичките Израилеви мъже, обединени като един човек. </p>
<p id="v12"><sup><small>12</small></sup>  Тогава Израилевите племена пратиха мъже по цялото Вениаминово племе да казват: Какво е това нечестие, което се е извършило помежду ви? </p>
<p id="v13"><sup><small>13</small></sup>  Сега, прочее, предайте човеците, ония развратници, които са в Гавая, за да ги избием, и да отмахнем това зло от Израиля. Но Вениамин отказа да послуша гласа на братята си израилтяните; </p>
<p id="v14"><sup><small>14</small></sup>  и вениаминците се събраха от градовете си на Гавая, за да излязат на бой против израилтяните. </p>
<p id="v15"><sup><small>15</small></sup>  И в оня ден вениаминците, излезли от градовете, като се преброиха, бяха двадесет и шест хиляди мъже, които теглеха меч, освен жителите на Гавая, които се преброиха седемстотин отборни мъже. </p>
<p id="v16"><sup><small>16</small></sup>  Между всички тия люде имаше седемстотин отборни мъже леваци, които всички можеха с прашка да хвърлят камъни на косъм и всеки път да улучат. </p>
<p id="v17"><sup><small>17</small></sup>  А без Вениамина, Израилевите мъже, които се преброиха, бяха четиристотин хиляди мъже, които теглеха меч; всички тия бяха военни мъже. </p>
<p id="v18"><sup><small>18</small></sup>  Тогава израилтяните станаха, възлязоха във Ветил, та се допитаха до Бог, казвайки: Кой от вас да възлезе пръв против вениаминците? А Господ каза: Юда да излезе пръв. </p>
<p id="v19"><sup><small>19</small></sup>  И тъй, на утринта израилтяните станаха та разположиха стан против Гавая. </p>
<p id="v20"><sup><small>20</small></sup>  И Израилевите мъже излязоха на бой против Вениамина; и опълчиха се Израилевите мъже на бой против тях в Гавая. </p>
<p id="v21"><sup><small>21</small></sup>  А вениаминците излязоха из Гавая, та в оня ден повалиха на земята двадесет и две хиляди мъже от Израиля. </p>
<p id="v22"><sup><small>22</small></sup>  Но людете, Израилевите мъже, се ободриха и опълчиха се пак на бой, на мястото, гдето бяха се опълчили първия ден. </p>
<p id="v23"><sup><small>23</small></sup>  Защото израилтяните бяха възлезли и плакали пред Господа до вечерта, и бяха се допитали до Господа, казвайки: Да възлезем ли пак на бой против потомците на брата ни Вениамина? И Господ беше казал: Възлезте против него. </p>
<p id="v24"><sup><small>24</small></sup>  И така, на втория ден израилтяните се приближиха при вениаминците. </p>
<p id="v25"><sup><small>25</small></sup>  А на втория ден Вениамин излезе из Гавая против тях та повали на земята още осемнадесет хиляди мъже от израилтяните; всички тия теглеха меч. </p>
<p id="v26"><sup><small>26</small></sup>  Тогава всичките израилтяни и всичките люде влязоха та дойдоха във Ветил и плакаха, и седнаха там пред Господа, и постиха в оня ден до вечерта; и принесоха всеизгаряния и примирителни жертви пред Господа. </p>
<p id="v27"><sup><small>27</small></sup>  После израилтяните се допитаха до Господа, (защото през ония дни ковчегът на Божия завет беше там, </p>
<p id="v28"><sup><small>28</small></sup>  и Финеес, син на Елеазара, Аароновият син, служеше пред него през ония дни), и запитаха: Да възлезем ли пак на бой против потомците на брата ни Вениамина? или да престанем? И Господ каза: Възлезте, защото утре ще ги предам в ръката ви. </p>
<p id="v29"><sup><small>29</small></sup>  Тогава Израил постави засада около Гавая. </p>
<p id="v30"><sup><small>30</small></sup>  И на третия ден израилтяните излязоха против вениаминците, та се опълчиха против Гавая както в предишните дни. </p>
<p id="v31"><sup><small>31</small></sup>  А вениаминците излязоха против людете, отвлякоха се от града, и почнаха както в предишните дни да поразяват людете по пътищата, (от които единият отива към Ветил, а другият към Гавая), и убиха в полето около тридесет мъже от Израиля. </p>
<p id="v32"><sup><small>32</small></sup>  Затова вениаминците си казаха: Те падат пред нас както по-напред. А израилтяните рекоха: Да побегнем и да ги отвлечем от града към пътищата. </p>
<p id="v33"><sup><small>33</small></sup>  Тогава всичките Израилеви мъже станаха от мястото си, та се опълчиха във Ваал-тамар, и засадата на Израиля изкочи от мястото си, от Гавайската ливада. </p>
<p id="v34"><sup><small>34</small></sup>  И дойдоха против Гавая десет хиляди отборни мъже от целия Израил, и битката ставаше ожесточена; но вениаминците не знаеха, че бедата ги застигаше. </p>
<p id="v35"><sup><small>35</small></sup>  Защото Господ порази Вениамина пред Израиля; и в оня ден израилтяните погубиха от вениаминците двадесет и пет хиляди и сто мъже; те всички теглеха меч. </p>
<p id="v36"><sup><small>36</small></sup>  И вениаминците видяха, че бяха поразени. Защото израилевите мъже отстъпиха пред вениаминците, като разчитаха на засадата, която бяха поставили против Гавая. </p>
<p id="v37"><sup><small>37</small></sup>  Тогава засадата побърза та се спусна върху Гавая; и засадата дебнеше напред, и поразиха целия град с острото на ножа. </p>
<p id="v38"><sup><small>38</small></sup>  А Израилевите мъже бяха определили знак с ония, които бяха в засадата, да направят да се издигне от града голям стълб дим. </p>
<p id="v39"><sup><small>39</small></sup>  И когато израилтяните отстъпиха в битката, Вениамин почна да поразява, и уби от израилтяните около тридесет мъже, защото си рекоха: Наистина те падат пред нас както при първата битка. </p>
<p id="v40"><sup><small>40</small></sup>  Но когато облакът почна да се издига от града в димен стълб, вениаминците погледнаха на назад, и, ето, целият град се издигаше в дим към небето. </p>
<p id="v41"><sup><small>41</small></sup>  Тогава се повърнаха Израилевите мъже; и Вениаминовите мъже се смутиха, защото видяха, че бедата ги постигна. </p>
<p id="v42"><sup><small>42</small></sup>  Затова обърнаха се пред Израилевите мъже към пътя за пустинята; но битката ги притисна; и те погубваха всред градовете ония които излизаха из тях. </p>
<p id="v43"><sup><small>43</small></sup>  Заобиколиха вениаминците, гониха ги, и тъпкаха ги лесно до срещу Гавая към изгрева на слънцето. </p>
<p id="v44"><sup><small>44</small></sup>  И паднаха от Вениамина осемнадесет хиляди мъже, - всички храбри мъже. </p>
<p id="v45"><sup><small>45</small></sup>  Прочее, те се обърнаха та побягнаха към пустинята в канарата Римон; а израилтяните набраха от тях пабирък по пътищата, пет хиляди мъже, после ги гониха до Гидом и там убиха от тях две хиляди мъже. </p>
<p id="v46"><sup><small>46</small></sup>  Така всичките, които паднаха в оня ден от Вениамина, бяха двадесет и пет хиляди мъже, които теглят меч, - всички храбри мъже. </p>
<p id="v47"><sup><small>47</small></sup>  А шестстотин мъже се обърнаха та побягнаха към пустинята в канарата Римон; и седяха в канарата Римон четири месеца. </p>
<p id="v48"><sup><small>48</small></sup>  А Израилевите мъже се обърнаха върху вениаминците, та го поразиха с острото на ножа, както градски човек, така и добитък, и всичко що се намираше; и предадоха на огън всичките градове, които намираха. </p>
