<!--
title: Неемия - глава 13
description: 
published: true
date: 2022-9-13T21:39:42Z
tags: 
editor: ckeditor
dateCreated: 2022-8-14T10:7:7Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/Nehemiah/12">Неемия - глава 12</a></td>
        <td><a href="/bg/Bible/Nehemiah/Index">Индекс</a></td>
        <td> </td>
      </tr>
    </tbody>
  </table>
</figure>
<p id="v1"><sup><small>1</small></sup>  В същия ден като чакаха Моисеевата книга и людете слушаха, намери се писано в нея, че амонците и моавците не трябваше никога да влизат в Божието общество, </p>
<p id="v2"><sup><small>2</small></sup>  защото не посрещнаха израилтяните с хляб и вода, а наеха против тях Валаама, за да ги прокълне; обаче нашият Бог обърна проклетията в благословение. </p>
<p id="v3"><sup><small>3</small></sup>  И като чуха закона, отлъчиха от Израиля всичките чужденци смесени с него. </p>
<p id="v4"><sup><small>4</small></sup>  А въпреки това, свещеник Елиасив, който надзираваше стаите на дома на нашия Бог, като беше сродник на Товия, </p>
<p id="v5"><sup><small>5</small></sup>  Приготви за него голяма стая, гдето по-напред туряха хлебните приноси, ливана, вещите и десетъците от житото, от виното и от дървеното масло, които бяха определени за левитите, за певците и за вратарите, също и приносите за свещениците. </p>
<p id="v6"><sup><small>6</small></sup>  Но когато ставало всичко това, аз не бях в Ерусалим; защото в тридесет и втората година на вавилонския цар Артаксеркс, отидох при царя. И подир известно време, като изпросих позволение от царя, </p>
<p id="v7"><sup><small>7</small></sup>  пак дойдох в Ерусалим, и научих се за злото, което Елиасив беше сторил относно Товия като приготвил за него стая в дворовете на Божия дом. </p>
<p id="v8"><sup><small>8</small></sup>  И стана ми много мъчно; за това, изхвърлих вън от стаята всичката покъщнина на Товия. </p>
<p id="v9"><sup><small>9</small></sup>  Тогава заповядах, та очистиха стаите, и пак внесох там вещите на Божия дом, хлебните приноси и ливана. </p>
<p id="v10"><sup><small>10</small></sup>  После забелязах, че дяловете на левитите не били им давани, така щото левитите и певците, които вършеха работата на служенето, бяха побягнали всеки в селото си. </p>
<p id="v11"><sup><small>11</small></sup>  Тогава изобличих по-главните мъже, като рекох: Защо е оставен Божият дом? И събрах побягналите служители та ги поставих на местата им. </p>
<p id="v12"><sup><small>12</small></sup>  Тогава целият Юда донесе във влагалищата десетъка от житото, от виното и от дървеното масло. </p>
<p id="v13"><sup><small>13</small></sup>  И поставих за пазители на влагалищата свещеник Селемия и секретаря Садок и от левитите Федаия, и при тях Анана син на Закхура, син на Матания, защото се считаха за верни; и работата им бе да раздават на братята си. </p>
<p id="v14"><sup><small>14</small></sup>  Помни ме, Боже мой, за това, и не заличавай добрините, които сторих за дома на моя Бог и за наредбите Му. </p>
<p id="v15"><sup><small>15</small></sup>  През ония дни видях неколцина в Юда, че в събота тъпчеха грозде в лина, внасяха снопи и товареха на осли вино, грозде, смокини и всякакви товари, които докарваха в Ерусалим в съботен ден; и аз заявих против тях, когато така продаваха храна. </p>
<p id="v16"><sup><small>16</small></sup>  Също и тиряните, които живееха в града, донасяха риби и всякакви стоки та продаваха в събота на юдейците в Ерусалим. </p>
<p id="v17"><sup><small>17</small></sup>  Тогава изобличих Юдовите благородни, като им рекох: Какво е това зло, което правите, като осквернявате съботния ден? </p>
<p id="v18"><sup><small>18</small></sup>  Не постъпиха ли така бащите ви, така щото нашият Бог докара всичкото това зло на нас и на тоя град? А пък вие умножавате гняв върху Израиля като осквернявате съботата. </p>
<p id="v19"><sup><small>19</small></sup>  Затова, когато почна да мръкнува в ерусалимските порти преди съботата, заповядах да се затворят вратите, и заповядах да се не отварят до подир съботота; и поставих на портите неколцина от моите слуги, за да не се внася никакъв товар в съботен ден. </p>
<p id="v20"><sup><small>20</small></sup>  Тогава един-два пъти търговците и продавачите на всякакви стоки пренощуваха вън от Ерусалим. </p>
<p id="v21"><sup><small>21</small></sup>  Аз, прочее, заявих против тях, като им рекох: Защо нощувате пред стената? Ако повторите, ще туря ръка на вас. От тогава не дойдоха вече в събота. </p>
<p id="v22"><sup><small>22</small></sup>  И заповядах на левитите да се очистват и да дохождат да вардят портите, за да освещават съботния ден. Помни ме, Боже мой, и за това, и смили се за мене според голямата Си милост. </p>
<p id="v23"><sup><small>23</small></sup>  После, в ония дни видях юдеите, които бяха взели жени азотки, амонки и моавки, </p>
<p id="v24"><sup><small>24</small></sup>  чиито деца говореха половин азотски, а не знаеха да говорят юдейски, но приказваха по езика на всеки от ония народи. </p>
<p id="v25"><sup><small>25</small></sup>  И изобличих ги, проклех ги, бих неколцина от тях, оскубах им космите и заклех ги в Бога, като казах: Да не давате дъщерите си на синовете им, и да не вземате от техните дъщери за синовете си или за себе си. </p>
<p id="v26"><sup><small>26</small></sup>  Не съгреши ли така Израилевият цар Соломон? Ако и да не е имало между много народи цар подобен на него, който беше възлюбен от своя Бог, и когото Бог направи цар над целия Израил, но и него чужденките жени накараха да съгреши. </p>
<p id="v27"><sup><small>27</small></sup>  А ние да позволим ли на вас да вършите всичко това голямо зло, да ставате престъпници против нашия Бог, като вземате чужденки жени? </p>
<p id="v28"><sup><small>28</small></sup>  И един от синовете на Иодая, син на първосвещеник Елиасива, беше зет на оронеца Санавалат; затова го изпъдих от мене. </p>
<p id="v29"><sup><small>29</small></sup>  Спомни си за тях, Боже мой, защото са осквернили свещенството и завета на свещенството и левитите. </p>
<p id="v30"><sup><small>30</small></sup>  Така ги очистих от всичките чужденци, и определих отреди за свещениците и левитите, за всекиго работата му; </p>
<p id="v31"><sup><small>31</small></sup>  наредих и за приноса на дърва в определени времена, за първите плодове. Помни ме, Боже мой, за добро. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/Nehemiah/12">Неемия - глава 12</a></td>
        <td><a href="/bg/Bible/Nehemiah/Index">Индекс</a></td>
        <td> </td>
      </tr>
    </tbody>
  </table>
</figure>
