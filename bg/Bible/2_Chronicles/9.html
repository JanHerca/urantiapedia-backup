<!--
title: 2 Летописи - глава 9
description: 
published: true
date: 2022-10-6T9:45:13Z
tags: bible, bible—2 chronicles
editor: ckeditor
dateCreated: 2022-8-14T10:7:6Z
-->

<figure class="table chapter-navigator">
  <table>
    <tbody>
      <tr>
        <td><a href="/bg/Bible/2_Chronicles/8">2 Летописи - глава 8</a></td>
        <td><a href="/bg/Bible/2_Chronicles/Index">Индекс</a></td>
        <td><a href="/bg/Bible/2_Chronicles/10">2 Летописи - глава 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  И савската царица, като слушаше да се прочува Соломон, дойде в Ерусалим да опита Соломона с мъчни за нея въпроси; дойде с една твърде голяма свита, с камили натоварени с аромати, и с много злато и скъпоценни камъни, и като дойде при Соломона, говори с него за всичко що имаше на сърцето си. </p>
<p id="v2"><sup><small>2</small></sup>  И Соломон отговори на всичките й въпроси; нямаше нищо скрито за Соломона, което не можа да й обясни. </p>
<p id="v3"><sup><small>3</small></sup>  А като видя савската царица мъдростта на Соломона и къщата, която бе построил, </p>
<p id="v4"><sup><small>4</small></sup>  ястията на трапезата му, сяденето на слугите му, и прислужването на служителите му и облеклото им, също и виночерпците му и тяхното облекло, и нагорнището, с което отиваше в Господния дом, не остана дух в нея. </p>
<p id="v5"><sup><small>5</small></sup>  И рече на царя: Верен беше слухът, който чух в земята си, за твоето състояние и за мъдростта ти. </p>
<p id="v6"><sup><small>6</small></sup>  Аз не вярвах думите им докато не дойдох и не видях с очите си; но, ето, нито половината от величието на мъдростта ти не ми е била казана; ти надминаваш слуха, който бях чула. </p>
<p id="v7"><sup><small>7</small></sup>  Честити мъжете ти, и честити тия твои слуги, които стоят всякога пред тебе, та слушат мъдростта ти. </p>
<p id="v8"><sup><small>8</small></sup>  Да бъде благословен Господ Бог, който има благоволение към тебе да те постави на престола Си цар за Господа твоя Бог. Понеже твоят Бог е възлюбил Израиля за да го утвърди до века, за това те е поставил цар над тях, за да раздаваш правосъдие и да вършиш правда. </p>
<p id="v9"><sup><small>9</small></sup>  И тя даде на царя сто и двадесет таланта злато и твърде много аромати и скъпоценни камъни; не е имало никога такива аромати, каквито савската царица даде на цар Соломона. </p>
<p id="v10"><sup><small>10</small></sup>  (Още и Хирамовите слуги и Соломоновите слуги, които донасяха злато от Офир, донасяха и алмугови дървета и скъпоценни камъни. </p>
<p id="v11"><sup><small>11</small></sup>  А от алмуговите дървета царят направи подпорки за Господния дом и за царската къща, тоже и арфи и псалтири за певците; такива дървета не бяха се виждали по-напред в Юдовата земя). </p>
<p id="v12"><sup><small>12</small></sup>  И цар Соломон даде на савската царица всичко, що тя желаеше, каквото поиска, освен равното на онова, което тя беше донесла на царя. И тъй, тя се върна със слугите си та си отиде в своята си земя. </p>
<p id="v13"><sup><small>13</small></sup>  А теглото на златото, което дохождаше на Соломона всяка година, беше шестстотин шестдесет и шест златни таланта, </p>
<p id="v14"><sup><small>14</small></sup>  освен онова, което се внасяше от купувачите, от търговците, от всичките арабски царе, и от управителите на страната, които донасяха на Соломона злато и сребро. </p>
<p id="v15"><sup><small>15</small></sup>  И цар Соломон направи двеста щита от ковано злато; шестстотин сикли злато се иждиви за всеки щит; </p>
<p id="v16"><sup><small>16</small></sup>  и триста щитчета от ковано злато; три фунта злато се иждиви за всяко щитче; и царят ги положи в къщата Ливански лес. </p>
<p id="v17"><sup><small>17</small></sup>  Царят направи и един великолепен престол от слонова кост, който позлати с чисто злато. </p>
<p id="v18"><sup><small>18</small></sup>  Престолът имаше шест стъпала и едно златно подножие закрепени за престола, и облегалки от двете страни на седалището, и два лъва стоящи край облегалките. </p>
<p id="v19"><sup><small>19</small></sup>  А там, върху шестте стъпала, от двете страни стояха дванадесет лъва; подобно нещо не се е направило в никое царство. </p>
<p id="v20"><sup><small>20</small></sup>  И всичките цар Соломонови съдове за пиене бяха златни, а всичките съдове в къщата Ливански лес от чисто злато; ни един не бе от сребро; среброто се считаше за нищо в Соломоновите дни. </p>
<p id="v21"><sup><small>21</small></sup>  Защото царят имаше, заедно с Хирамовите слуги, кораби като ония , които отиваха в Тарсис; еднъж в три години тия тарсийски кораби дохождаха и донасяха злато и сребро, слонова кост, маймуни и пауни. </p>
<p id="v22"><sup><small>22</small></sup>  Така цар Соломон надмина всичките царе на света по богатство и мъдрост. </p>
<p id="v23"><sup><small>23</small></sup>  И всичките царе на света търсеха Соломоновото присъствие, за да чуят мъдростта, която Бог бе турил в сърцето му. </p>
<p id="v24"><sup><small>24</small></sup>  И всяка година донасяха всеки от подаръка си, сребърни вещи, златни вещи, облекла, оръжия и аромати, коне и мъски. </p>
<p id="v25"><sup><small>25</small></sup>  Соломон имаше тоже четири хиляди обора за коне и за колесници и дванадесет хиляди конници, които настани в градовете за колесниците и при царя в Ерусалим. </p>
<p id="v26"><sup><small>26</small></sup>  И владееше над всичките царе от реката Евфрат до филистимската земя и до границите на Египет. </p>
<p id="v27"><sup><small>27</small></sup>  И царят направи среброто да изобилва в Ерусалим като камъни, а кедрите направи като полските черници. </p>
<p id="v28"><sup><small>28</small></sup>  И докарваха коне за Соломона от Египет и от всичките страни. </p>
<p id="v29"><sup><small>29</small></sup>  А останалите дела на Соломона, първите и последните, не са ли написани в Книгата на пророк Натана, и в пророчеството на силонеца Ахия, и във Виденията на гледача Идо, които изрече против Еровоама, Наватовия син? </p>
<p id="v30"><sup><small>30</small></sup>  И Соломон царува в Ерусалим над целия Израил четиридесет години. </p>
<p id="v31"><sup><small>31</small></sup>  Така Соломон заспа с бащите си, и биде погребан в града на баща си Давида; и вместо него се възцари син му Ровоам. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/bg/Bible/2_Chronicles/8">2 Летописи - глава 8</a></td>
        <td><a href="/bg/Bible/2_Chronicles/Index">Индекс</a></td>
        <td><a href="/bg/Bible/2_Chronicles/10">2 Летописи - глава 10</a></td>
      </tr>
    </tbody>
  </table>
</figure>
