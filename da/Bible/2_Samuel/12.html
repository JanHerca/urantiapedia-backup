<!--
title: Anden Samuelsbog - Kapitel 12
description: 
published: true
date: 2022-9-13T21:55:42Z
tags: 
editor: ckeditor
dateCreated: 2022-8-14T12:51:46Z
-->

<figure class="table chapter-navigator">
  <table>
    <tbody>
      <tr>
        <td><a href="/da/Bible/2_Samuel/11">Anden Samuelsbog - Kapitel 11</a></td>
        <td><a href="/da/Bible/2_Samuel/Index">Indeks</a></td>
        <td><a href="/da/Bible/2_Samuel/13">Anden Samuelsbog - Kapitel 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Og HERREN sendte Natan til David. Da han kom ind til ham, sagde han: "Der boede to Mænd i samme By, en rig og en fattig. </p>
<p id="v2"><sup><small>2</small></sup>  Den rige havde Småkvæg og Hornkvæg i Mængde, </p>
<p id="v3"><sup><small>3</small></sup>  medens den fattige ikke ejede andet end et eneste lille Lam, som han havde købt og opdrættet, og som var vokset op hos ham sammen med hans Børn; det åd af hans Brød, drak af hans Bæger og lå i hans Skød og var ham som en Datter. </p>
<p id="v4"><sup><small>4</small></sup>  Men da den rige Mand engang fik Besøg, ømmede han sig ved at tage noget af sit eget Småkvæg eller Hornkvæg og tillave det til den vejfarende Mand, som var kommet til ham, men tog den fattige Mands Lam og tillavede det til sin Gæst!" </p>
<p id="v5"><sup><small>5</small></sup>  Da blussede Davids Vrede heftigt op mod den Mand, og han sagde til Natan: "Så sandt HERREN lever: Den Mand, som gjorde det, er dødsens, </p>
<p id="v6"><sup><small>6</small></sup>  og Lammet skal han erstatte trefold, fordi han handlede så hjerteløst!" </p>
<p id="v7"><sup><small>7</small></sup>  Men Natan sagde til David: "Du er Manden! Så siger HERREN, Israels Gud: Jeg salvede dig til Konge over Israel, og jeg friede dig af Sauls Hånd; </p>
<p id="v8"><sup><small>8</small></sup>  jeg gav dig din Herres Hus, lagde din Herres Hustruer i din Favn og gav dig Israels og Judas Hus; og var det for lidet, vilde jeg have givet dig endnu mere, både det ene og det andet. </p>
<p id="v9"><sup><small>9</small></sup>  Hvorfor har du da ringeagtet HERRENs Ord og gjort, hvad der er ondt i hans Øjne? Hetiten Urias har du dræbt med Sværdet; hans Hustru har du taget til Ægte, og ham har du slået ihjel med Ammoniternes Sværd. </p>
<p id="v10"><sup><small>10</small></sup>  Så skal nu Sværdet aldrig vige fra dit Hus, fordi du ringeagtede mig og tog Hetiten Urias's Hustru til Ægte. </p>
<p id="v11"><sup><small>11</small></sup>  Så siger HERREN: Se, jeg lader Ulykke komme over dig fra dit eget Hus, og jeg tager dine Hustruer bort for Øjnene af dig og giver dem til en anden, som skal ligge hos dine Hustruer ved højlys Dag. </p>
<p id="v12"><sup><small>12</small></sup>  Thi du handlede i det skjulte, men jeg vil opfylde dette Ord i hele Israels Påsyn og ved højlys Dag!" </p>
<p id="v13"><sup><small>13</small></sup>  Da sagde David til Natan: "Jeg har syndet mod HERREN!" Og Natan sagde til David: "Så har HERREN også tilgivet dig din Synd; du skal ikke dø. </p>
<p id="v14"><sup><small>14</small></sup>  Men fordi du ved denne Gerning har vist Foragt for HERREN, skal Sønnen, som er født dig, visselig dø!" </p>
<p id="v15"><sup><small>15</small></sup>  Derpå gik Natan til sit Hus. Og HERREN ramte det Barn, Urias's Hustru havde født David, med Sygdom. </p>
<p id="v16"><sup><small>16</small></sup>  Da søgte David Gud for Barnet, holdt Faste og gik hen og lagde sig om Natten på Jorden i Sæk. <sup id="cite1"><a href="#fn1">[1]</a></sup></p>
<p id="v17"><sup><small>17</small></sup>  De ældste i hans Hus kom til ham for at få ham til at rejse sig, men han vilde ikke, og han holdt ikke Måltid sammen med dem. </p>
<p id="v18"><sup><small>18</small></sup>  Syvendedagen døde Barnet; men Davids Folk turde ikke lade ham vide, at Barnet var død, thi de tænkte: "Da Barnet levede, vilde han ikke låne os Øre, når vi talte til ham; hvor kan vi da nu sige til ham, at Barnet er død? Han kunde gøre en Ulykke!" </p>
<p id="v19"><sup><small>19</small></sup>  Men da David så, at hans Folk hviskede sammen, skønnede han, at Barnet var død. Så spurgte David sine Folk: "Er Barnet død?" Og de svarede: "Ja, han er død!" </p>
<p id="v20"><sup><small>20</small></sup>  Da rejste David sig fra Jorden, tvættede og salvede sig, tog andre Klæder på og gik ind i HERRENs Hus og bad; så gik han hjem, forlangte at få Mad sat frem og spiste. </p>
<p id="v21"><sup><small>21</small></sup>  Da sagde hans Folk til ham: "Hvorledes er det dog, du bærer dig ad? Medens Barnet endnu levede, fastede du og græd; og nu da Barnet er død, rejser du dig og spiser!" </p>
<p id="v22"><sup><small>22</small></sup>  Han svarede: "Så længe Barnet levede, fastede jeg og græd; thi jeg tænkte: Måske er HERREN mig nådig, så Barnet bliver i Live. </p>
<p id="v23"><sup><small>23</small></sup>  Men hvorfor skulde jeg faste, nu han er død? Kan jeg bringe ham tilbage igen? Jeg går til ham, men han kommer ikke tilbage til mig!" </p>
<p id="v24"><sup><small>24</small></sup>  Derpå trøstede David sin Hustru Batseba, og efter at han var gået ind til hende og havde ligget hos hende, fødte hun en Søn, som han kaldte Salomo, og ham elskede HERREN. </p>
<p id="v25"><sup><small>25</small></sup>  Han overgav ham til Profeten Natan, og på HERRENs Ord kaldte denne ham Jedidja. </p>
<p id="v26"><sup><small>26</small></sup>  Joab angreb imidlertid Rabba i Ammon og indtog Vandbyen. </p>
<p id="v27"><sup><small>27</small></sup>  Derpå sendte Joab Bud til David og lod sige: "Jeg har angrebet Rabba og indtaget Vandbyen; </p>
<p id="v28"><sup><small>28</small></sup>  kald nu Resten af Hæren sammen, så du kan belejre Byen og indtage den, for at det ikke skal blive mig, der indtager den og får mit Navn udråbt over den!" </p>
<p id="v29"><sup><small>29</small></sup>  Da samlede David hele Hæren og drog til Rabba, angreb og indtog det. </p>
<p id="v30"><sup><small>30</small></sup>  Og han tog Kronen af Milkoms Hoved; den var af Guld og vejede en Talent; der var en Ædelsten på den, og den blev sat på Davids Hoved. Et vældigt Bytte fra Byen førte han med sig, </p>
<p id="v31"><sup><small>31</small></sup>  og Indbyggerne slæbte han bort, satte dem til Savene, Jernhakkerne - og Jernøkserne og lod dem trælle ved Teglovnene. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/da/Bible/2_Samuel/11">Anden Samuelsbog - Kapitel 11</a></td>
        <td><a href="/da/Bible/2_Samuel/Index">Indeks</a></td>
        <td><a href="/da/Bible/2_Samuel/13">Anden Samuelsbog - Kapitel 13</a></td>
      </tr>
    </tbody>
  </table>
</figure>
<h2>Referencer</h2>
<div>
<ol>
  <li id="fn1"><a href="#cite1">↑</a> 12:16,21-23 <i>Rituel faste</i>: <a href="/da/The_Urantia_Book/89#p3_1">UB 89:3.1</a>. </li>
</ol>
</div>
