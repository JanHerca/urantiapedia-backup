<!--
title: Proverbele - Capitol 11
description: 
published: true
date: 2022-10-8T9:56:58Z
tags: bible, bible—proverbs
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td><a href="/ro/Bible/Proverbs/10">Proverbele - Capitol 10</a></td>
        <td><a href="/ro/Bible/Proverbs/Index">Index</a></td>
        <td><a href="/ro/Bible/Proverbs/12">Proverbele - Capitol 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Cântarul strâmb este urgisit de Domnul, și cântărirea dreaptă este plăcerea Lui. </p>
<p id="v2"><sup><small>2</small></sup>  Dacă vine mândria, va veni și ocara, iar înțelepciunea este cu cei smeriți. </p>
<p id="v3"><sup><small>3</small></sup>  Neprihănirea poartă pe cei drepți, iar strâmbătatea prăpădește pe cei vicleni. </p>
<p id="v4"><sup><small>4</small></sup>  La nimic nu folosește bogăția în ziua mâniei; numai dreptatea izbăvește de moarte. </p>
<p id="v5"><sup><small>5</small></sup>  Dreptatea netezește calea celui fără prihană, iar cel fără de lege va cădea prin fărădelegea lui. </p>
<p id="v6"><sup><small>6</small></sup>  Dreptatea izbăvește pe cei drepți, iar cei vicleni vor fi prinși prin pofta lor. </p>
<p id="v7"><sup><small>7</small></sup>  La moartea omului drept rămâne nădejdea, iar la moartea celui păcătos piere nădejdea. </p>
<p id="v8"><sup><small>8</small></sup>  Dreptul scapă din strâmtorare, și cel fără de lege îi ia locul. </p>
<p id="v9"><sup><small>9</small></sup>  Făptuitorul de rele prăbușește cu gura pe aproapele lui, iar prin știința celor drepți va fi mântuit. </p>
<p id="v10"><sup><small>10</small></sup>  De propășirea celor drepți cetatea se bucură, iar când pier cei fără de lege ea tresaltă de veselie. </p>
<p id="v11"><sup><small>11</small></sup>  Prin binecuvântarea oamenilor drepți cetatea merge înainte, iar prin gura celor nelegiuiți ajunge ruină. </p>
<p id="v12"><sup><small>12</small></sup>  Cel nepriceput urgisește pe aproapele lui, iar omul cu bună-chibzuială tace. </p>
<p id="v13"><sup><small>13</small></sup>  Grăitorul de rele dă pe față lucruri de taină, iar omul cu duhul cumpănit le ține ascunse. </p>
<p id="v14"><sup><small>14</small></sup>  Unde lipsește cârmuirea, poporul cade; izbăvirea stă în mulțimea sfetnicilor. </p>
<p id="v15"><sup><small>15</small></sup>  Celui ce se pune chezaș pentru un străin îi merge rău; cel ce nu se pune chezaș stă la adăpost. </p>
<p id="v16"><sup><small>16</small></sup>  Femeia cu purtare bună agonisește cinstire, iar cea care urăște cinstea e o rușine. Nu leneșii ci silitorii agonisesc avere. </p>
<p id="v17"><sup><small>17</small></sup>  Omul milostiv își face bine sufletului său, pe când cel fără milă își chinuiește trupul său. </p>
<p id="v18"><sup><small>18</small></sup>  Cel nelegiuit capătă un câștig înșelător, iar cel ce seamănă dreptatea, o răsplată adevărată. </p>
<p id="v19"><sup><small>19</small></sup>  Cel ce umblă după dreptate ajunge la viață, iar cel ce fuge după rău, la moarte. </p>
<p id="v20"><sup><small>20</small></sup>  Pe cei cu inima vicleană îi urgisește Domnul; plăcerea Lui este spre cei fără prihană. </p>
<p id="v21"><sup><small>21</small></sup>  Încetul cu încetul păcătosul nu va rămâne nepedepsit, iar neamul celor drepți va fi mântuit. </p>
<p id="v22"><sup><small>22</small></sup>  Inel de aur în râtul porcului, așa este femeia frumoasă și fără minte. </p>
<p id="v23"><sup><small>23</small></sup>  Dorința celor drepți este bine; nădejdea celor fără de lege este mânia lui Dumnezeu. </p>
<p id="v24"><sup><small>24</small></sup>  Unul dă mereu și se îmbogățește, altul se zgârcește afară din cale și sărăcește. </p>
<p id="v25"><sup><small>25</small></sup>  Cel ce binecuvintează va fi îndestulat, iar cel ce blesteamă va fi blestemat. </p>
<p id="v26"><sup><small>26</small></sup>  Cel ce ține grâul este blestemat de popor, iar binecuvântarea (se revarsă) peste capul celui ce îl vinde. </p>
<p id="v27"><sup><small>27</small></sup>  Cel ce caută binele dobândește bunăvoința Domnului, iar cel ce umblă după rău va da peste el. </p>
<p id="v28"><sup><small>28</small></sup>  Cel ce-și pune nădejdea în bogăția lui se veștejește, iar cei drepți ca frunzișul odrăslesc. </p>
<p id="v29"><sup><small>29</small></sup>  Cine își tulbură casa lui culege vânt, iar cel nebun va fi sluga celui înțelept. </p>
<p id="v30"><sup><small>30</small></sup>  Rodul dreptății este un pom al vieții, iar silnicia nimicește viața. </p>
<p id="v31"><sup><small>31</small></sup>  Dacă cel drept este răsplătit pe pământ, cu cât mai mult cel nelegiuit și păcătos! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/ro/Bible/Proverbs/10">Proverbele - Capitol 10</a></td>
        <td><a href="/ro/Bible/Proverbs/Index">Index</a></td>
        <td><a href="/ro/Bible/Proverbs/12">Proverbele - Capitol 12</a></td>
      </tr>
    </tbody>
  </table>
</figure>
