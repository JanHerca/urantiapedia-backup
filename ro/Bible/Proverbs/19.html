<!--
title: Proverbele - Capitol 19
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Proverbs/18">Proverbele - Capitol 18</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Proverbs/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Proverbs/20">Proverbele - Capitol 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Mai de preț este săracul care umblă întru neprihănirea lui, decât un bogat cu buze viclene și nebun. </p>
<p id="v2"><sup><small>2</small></sup>  Neștiința sufletului nu este bună iar cel ce umblă repede dă greș. </p>
<p id="v3"><sup><small>3</small></sup>  Nebunia omului dărâmă calea lui și inima lui se mânie împotriva Domnului. </p>
<p id="v4"><sup><small>4</small></sup>  Bogăția strânge prieteni fără de număr, iar săracul se desparte chiar de prietenul său. </p>
<p id="v5"><sup><small>5</small></sup>  Martorul mincinos nu va rămâne nepedepsit și cel ce spune lucruri neadevărate nu va scăpa. </p>
<p id="v6"><sup><small>6</small></sup>  Mulți sunt cei ce lingușesc pe un om darnic și toți sunt prieteni ai celui ce dă daruri. </p>
<p id="v7"><sup><small>7</small></sup>  Toți frații celui sărac îl urăsc; cât de mult prietenii lui se depărtează de el! El caută vorbe (mângâietoare), dar nu le află. </p>
<p id="v8"><sup><small>8</small></sup>  Cel ce dobândește înțelepciune iubește sufletul său și cel ce ține cu tărie la pricepere află fericirea. </p>
<p id="v9"><sup><small>9</small></sup>  Martorul mincinos nu rămâne nepedepsit și cel ce spune lucruri neadevărate se va prăbuși. </p>
<p id="v10"><sup><small>10</small></sup>  Nu-i stă bine celui fără de minte să trăiască în desfătări, cu atât mai puțin unui rob să conducă peste căpetenii. </p>
<p id="v11"><sup><small>11</small></sup>  Înțelepciunea domolește mânia omului și faima lui este iertarea greșelilor. <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  Furia unui rege e ca răcnetul unui leu, iar bunăvoința lui este ca roua pe iarbă. </p>
<p id="v13"><sup><small>13</small></sup>  Un fiu neascultător este nenorocirea tatălui lui, iar certurile unei femei un jgheab care curge întruna. </p>
<p id="v14"><sup><small>14</small></sup>  O casă și o avere sunt moștenire de la părinți, iar o femeie înțeleaptă este un dar de la Dumnezeu. </p>
<p id="v15"><sup><small>15</small></sup>  Lenea te face să cazi în toropeală; sufletului trândav îi va fi foame. </p>
<p id="v16"><sup><small>16</small></sup>  Cel ce ia seama la poruncă își păstrează sufletul său, iar cel ce disprețuiește cuvântul (Domnului) va muri. </p>
<p id="v17"><sup><small>17</small></sup>  Cel ce are milă de sărman împrumută Domnului și El îi va răsplăti fapta lui cea bună. </p>
<p id="v18"><sup><small>18</small></sup>  Pedepsește pe feciorul tău, cât mai este nădejde (de îndreptare), dar nu ajunge până acolo ca să-l omori. </p>
<p id="v19"><sup><small>19</small></sup>  Omul aprig la mânie trebuie să fie pedepsit; dacă îl cruți o dată, trebuie să începi din nou. </p>
<p id="v20"><sup><small>20</small></sup>  Ascultă sfatul și primește învățătura, ca să fii înțelept toată viața ta. </p>
<p id="v21"><sup><small>21</small></sup>  Multe puneri la cale frământă inima omului, dar numai sfatul Domnului se împlinește. </p>
<p id="v22"><sup><small>22</small></sup>  Omul se face plăcut prin mărinimia lui; mai de preț este un sărac bun decât un om mincinos. </p>
<p id="v23"><sup><small>23</small></sup>  Frica de Dumnezeu duce la viață și ne îndestulăm fără să fim loviți de nenorocire. </p>
<p id="v24"><sup><small>24</small></sup>  Leneșul întinde mâna în blid și nu are putere s-o ducă la gură. </p>
<p id="v25"><sup><small>25</small></sup>  Lovește pe cel ce batjocorește și cel fără de minte va deveni înțelept; mustră pe cel înțelept și el va pricepe știința. </p>
<p id="v26"><sup><small>26</small></sup>  Cel ce se poartă rău cu tatăl său și alungă (din casă) pe mama sa, este fiu aducător de ocară și de rușine. </p>
<p id="v27"><sup><small>27</small></sup>  Încetează, fiul meu, să asculți ademenirea și să te lași îndepărtat de învățăturile înțelepte. </p>
<p id="v28"><sup><small>28</small></sup>  Martorul de nimic își bate joc de dreptate și gura celor fără de lege înghite nelegiuirea. </p>
<p id="v29"><sup><small>29</small></sup>  Pentru batjocoritori sunt gata toiege; loviturile sunt pentru spinarea celor nebuni. </p>
<h2>Referințe</h2>
<div>
<ol>
  <li id="fn1"><a href="#cite1">↑</a> 19:11 <i>Discreția amână furia</i>: <a href="/ro/The_Urantia_Book/149#p4_2">CU 149:4.2</a>. </li>
</ol>
</div>
