<!--
title: 2 Regi - Capitol 20
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/2_Kings/19">2 Regi - Capitol 19</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/2_Kings/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/2_Kings/21">2 Regi - Capitol 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  În zilele acelea s-a îmbolnăvit Iezechia de moarte și a venit la el Isaia proorocul, fiul lui Amos, și i-a zis: "Așa grăiește Domnul: Fă testament pentru casa ta, căci nu te vei mai însănătoși, ci vei muri!" </p>
<p id="v2"><sup><small>2</small></sup>  Atunci s-a întors Iezechia cu fața la perete și s-a rugat Domnului, </p>
<p id="v3"><sup><small>3</small></sup>  Zicând: "O, Doamne, adu-ți aminte că am umblat înaintea feței Tale cu credință și cu inimă dreaptă și am făcut cele plăcute în ochii Tăi!" Și a plâns Iezechia tare. </p>
<p id="v4"><sup><small>4</small></sup>  Isaia însă nu plecase încă din cetate, când a fost cuvântul Domnului către el și i-a zis: </p>
<p id="v5"><sup><small>5</small></sup>  "Întoarce-te și spune lui Iezechia, stăpânul poporului Meu: Așa zice Domnul Dumnezeul lui David, strămoșul tău: Am auzit rugăciunea ta și am văzut lacrimile tale; te vei vindeca și a treia zi te vei duce în templul Domnului; </p>
<p id="v6"><sup><small>6</small></sup>  Și voi mai adăuga la zilele tale cincisprezece ani și din mâna regelui Asiriei te voi izbăvi pe tine și cetatea aceasta o voi apăra pentru Mine și pentru David, robul Meu!" </p>
<p id="v7"><sup><small>7</small></sup>  Și a zis Isaia: "Luați o turtă de smochine! Și au luat o turtă de smochine și au pus-o pe rană și s-a însănătoșit Iezechia. </p>
<p id="v8"><sup><small>8</small></sup>  Și a zis către Isaia: "Care este semnul că Domnul mă va vindeca și că mă voi duce a treia zi în templul Domnului?" </p>
<p id="v9"><sup><small>9</small></sup>  Iar Isaia a zis: "Iată semn de la Domnul că-și va împlini Domnul cuvântul pe care l-a rostit: Vrei să treacă umbra la ceasul de soare cu zece linii înainte sau să se dea cu zece linii înapoi?" </p>
<p id="v10"><sup><small>10</small></sup>  Iezechia a zis: "E ușor ca umbra să se miște cu zece linii înainte. Nu, ci să se dea umbra cu zece linii înapoi". </p>
<p id="v11"><sup><small>11</small></sup>  Și a strigat Isaia proorocul către Domnul și s-a dat înapoi cu zece linii. </p>
<p id="v12"><sup><small>12</small></sup>  În vremea aceea Merodac Baladan, fiul lui Baladan, regele Babilonului, a trimis scrisoare și dar lui Iezechia căci auzise că Iezechia a fost bolnav. </p>
<p id="v13"><sup><small>13</small></sup>  Ascultând Iezechia pe trimiși, le-a arătat cămările sale, argintul, aurul, aromatele, mirurile cele scumpe și toată casa sa de arme și tot ce se afla în vistieriile sale; și nu a rămas nici un lucru din casa sa și din toată stăpânirea sa pe care să nu-l fi arătat lor Iezechia. </p>
<p id="v14"><sup><small>14</small></sup>  Venind însă Isaia proorocul la regele Iezechia, a zis către el: "Ce au zis oamenii aceștia și de unde au venit la tine?" Iezechia a răspuns: "Dintr-o țară depărtată, au venit din Babilon". </p>
<p id="v15"><sup><small>15</small></sup>  Isaia a zis: "Ce au văzut ei în casa ta?" Și Iezechia a zis: "Tot ce este în casa mea au văzut și n-a rămas nici un lucru din vistieriile mele pe care să nu-l fi văzut". </p>
<p id="v16"><sup><small>16</small></sup>  Atunci Isaia a zis: "Ascultă cuvântul Domnului: Iată vor veni zile când vor fi luate toate câte sunt în casa ta și ce-au adunat părinții tăi până în ziua aceasta și vor fi duse la Babilon. Nimic nu va rămâne, zice Domnul. </p>
<p id="v17"><sup><small>17</small></sup>  Din fiii tăi care vor răsări din tine și pe care îi vei naște tu, </p>
<p id="v18"><sup><small>18</small></sup>  Se vor lua și vor fi eunuci în palatul regelui Babilonului". </p>
<p id="v19"><sup><small>19</small></sup>  Iezechia a răspuns lui Isaia: "Bun este cuvântul Domnului pe care l-ai rostit tu!" Apoi a adăugat: "Să fie pace și liniște în zilele mele!" </p>
<p id="v20"><sup><small>20</small></sup>  Celelalte fapte ale lui Iezechia, luptele lui și cum că el a făcut iazul și canalul pentru adus apă în cetate, sunt scrise în cartea faptelor regilor lui Iuda. </p>
<p id="v21"><sup><small>21</small></sup>  Apoi a răposat Iezechia cu părinții săi și în locul lui s-a făcut rege Manase, fiul său. </p>
