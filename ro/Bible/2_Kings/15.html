<!--
title: 2 Regi - Capitol 15
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/2_Kings/14">2 Regi - Capitol 14</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/2_Kings/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/2_Kings/16">2 Regi - Capitol 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  În anul al douăzeci și șaptelea al lui Ieroboam, regele lui Israel, s-a făcut rege Azaria, fiul lui Amasia, regele lui Iuda. </p>
<p id="v2"><sup><small>2</small></sup>  Acesta era de șaisprezece ani când S-a făcut rege și a domnit în Ierusalim cincizeci și doi de ani. Numele mamei sale era Iecolia din Ierusalim. </p>
<p id="v3"><sup><small>3</small></sup>  Azaria a făcut fapte plăcute în ochii Domnului, purtându-se în toate ca tatăl său Amasia. </p>
<p id="v4"><sup><small>4</small></sup>  Numai înălțimile nu le-a depărtat, căci poporul tot mai săvârșea jertfe ți tămâieri pe înălțimi. </p>
<p id="v5"><sup><small>5</small></sup>  Dar a lovit Domnul pe rege, și acesta a fost lepros până în ziua morții sale și a trăit într-o casă osebită, în vreme ce Iotam, fiul regelui, era în casa domnească, judecând poporul țării. </p>
<p id="v6"><sup><small>6</small></sup>  Celelalte știri despre Azaria și tot ce a făcut el sunt scrise în cartea Cronicilor regilor lui Iuda. </p>
<p id="v7"><sup><small>7</small></sup>  În urmă a răposat Azaria cu părinții săi și l-au îngropat cu părinții lui în cetatea lui David, iar în locul lui S-a făcut rege Iotam, fiul său. </p>
<p id="v8"><sup><small>8</small></sup>  În anul al treizeci și optulea al lui Azaria, regele Iudei, s-a făcut rege peste Israel, în Samaria, Zaharia, fiul lui Ieroboam, și a domnit șase luni. </p>
<p id="v9"><sup><small>9</small></sup>  Acesta a făcut lucruri netrebnice în ochii Domnului, cum făcuseră și părinții lui, căci nu s-a lăsat de păcatele lui Ieroboam, fiul lui Nabat, care a dus pe Israel în ispită. </p>
<p id="v10"><sup><small>10</small></sup>  Dar împotriva lui a făcut răzvrătire Șalum, fiul lui Iabeș, și l-a lovit înaintea poporului și l-a ucis și s-a făcut rege în locul lui. </p>
<p id="v11"><sup><small>11</small></sup>  Celelalte știri despre Zaharia sunt scrise în cartea Cronicilor regilor lui Israel. </p>
<p id="v12"><sup><small>12</small></sup>  Și astfel s-a împlinit cuvântul Domnului, cel rostit către Iehu, când a zis: "Fiii tăi până la al patrulea neam vor ședea pe tronul lui Israel". </p>
<p id="v13"><sup><small>13</small></sup>  Șalum, fiul lui Iabeș, s-a făcut rege în anul al treizeci și nouălea al lui Azaria, regele Iudei, și a domnit o lună în Samaria. </p>
<p id="v14"><sup><small>14</small></sup>  Atunci s-a dus Menahem, fiul lui Gadi, din Tirța și, ajungând în Samaria, a lovit pe Șalum, fiul lui Iabeș, în Samaria și l-a ucis și s-a făcut rege în locul lui. </p>
<p id="v15"><sup><small>15</small></sup>  Alte știri despre Șalum și despre răzvrătirea pe care a făcut-o el sunt scrise în cartea Cronicilor regilor lui Israel. </p>
<p id="v16"><sup><small>16</small></sup>  Atunci Menahem a bătut Tapuahul și pe toți cei ce erau în el și în hotarele lui, începând din Tirța, pentru că nu și-a deschis porțile, și a tăiat pe toate femeile însărcinate de acolo. </p>
<p id="v17"><sup><small>17</small></sup>  Apoi Menahem, fiul lui Gadi, s-a făcut rege peste Israel în anul al treizeci și nouălea al lui Azaria, regele Iudei, și a domnit în Samaria zece ani; </p>
<p id="v18"><sup><small>18</small></sup>  Și a făcut fapte rele în ochii Domnului, nelăsându-se în toate zilele sale de păcatele lui Ieroboam, fiul lui Nabat, care a dus pe Israel în ispită. </p>
<p id="v19"><sup><small>19</small></sup>  Atunci a venit Ful (Tiglatfalasar III), regele Asiriei, asupra țării israelite. Însă Menahem a dat lui Ful o mie de talanți de argint, ca să-l susțină și să întărească domnia în mâinile lui. </p>
<p id="v20"><sup><small>20</small></sup>  Apoi Menahem a scos argintul acesta de la Israeliți, de la toți cei bogați, câte cincizeci de sicli de argint de fiecare om, ca să-i dea regelui Asiriei. Și regele Asiriei s-a întors și n-a rămas acolo în țară. </p>
<p id="v21"><sup><small>21</small></sup>  Celelalte știri despre Menahem, tot ce a făcut el, sunt scrise în cartea Cronicilor regilor lui Israel. </p>
<p id="v22"><sup><small>22</small></sup>  În urmă a adormit Menahem cu părinții săi și în locul lui s-a făcut rege Pecahia, feciorul său. </p>
<p id="v23"><sup><small>23</small></sup>  Pecahia, feciorul lui Menahem, s-a făcut rege peste Israel în Samaria în anul al cincizecilea al lui Azaria, regele Iudei și a domnit doi ani. </p>
<p id="v24"><sup><small>24</small></sup>  Și a făcut fapte rele în ochii Domnului, nelăsându-se de păcatele lui Ieroboam, fiul lui Nabat, care a dus pe Israel în ispită. </p>
<p id="v25"><sup><small>25</small></sup>  Dar împotriva lui s-a răzvrătit Pecah, fiul lui Remalia, cel al treilea în rang după el, împreună cu Argob și cu Arie, care aveau cu ei cincizeci de bărbați din Galaad și l-au lovit în Samaria, chiar în turnul casei regale, l-au omorât și s-a făcut rege În locul lui. </p>
<p id="v26"><sup><small>26</small></sup>  Celelalte știri despre Pecahia, tot ce a făcut el, sunt scrise în cartea Cronicilor regilor lui Israel. </p>
<p id="v27"><sup><small>27</small></sup>  În anul al cincizeci și doilea al lui Azaria, regele Iudei, s-a făcut rege peste Israel, în Samaria, Pecah, fiul lui Remalia și a domnit douăzeci de ani. </p>
<p id="v28"><sup><small>28</small></sup>  Și a făcut lucruri rele în ochii Domnului, nelăsându-se de păcatele lui Ieroboam, fiul lui Nabat, care a dus pe Israel în ispită. </p>
<p id="v29"><sup><small>29</small></sup>  În zilele lui Pecah, regele lui Israel, a venit Tiglatfalasar, regele Asiriei, și a luat Ionul, Abel-Bet-Maaca, Ianoah, Chedeș, Hațor, Galaadul, Galileea și tot pământul lui Neftali și pe locuitori i-a strămutat în Asiria. </p>
<p id="v30"><sup><small>30</small></sup>  Atunci Osea, fiul lui Ela, a făcut o uneltire împotriva lui Pecah, fiul lui Remalia și l-a lovit și l-a ucis și s-a făcut rege în locul lui, în anul al douăzecilea al lui Ioatam, fiul lui Azaria. </p>
<p id="v31"><sup><small>31</small></sup>  Celelalte știri despre Pecah și despre tot ce a făcut el sunt scrise în cartea Cronicilor regilor lui Israel. </p>
<p id="v32"><sup><small>32</small></sup>  În anul al doilea al lui Pecah, fiul lui Remalia, regele lui Israel, s-a făcut rege Ioatam, fiul lui Azaria, regele Iudei. </p>
<p id="v33"><sup><small>33</small></sup>  Acesta era de douăzeci și cinci de ani când s-a făcut rege și a domnit în Ierusalim șaisprezece ani. Numele mamei lui era Ierușa, fiica lui Țadoc. </p>
<p id="v34"><sup><small>34</small></sup>  Și a făcut el lucruri plăcute în ochii Domnului. Cum s-a purtat tatăl său Azaria așa s-a purtat și el în toate. </p>
<p id="v35"><sup><small>35</small></sup>  Numai înălțimile nu le-a înlăturat, căci poporul tot mai săvârșea jertfe și tămâieri pe înălțimi. Tot el a făcut poarta de sus la templul Domnului. </p>
<p id="v36"><sup><small>36</small></sup>  Iar celelalte știri despre Ioatam și tot ce a făcut el, sunt scrise în cartea Cronicilor regilor lui Iuda. </p>
<p id="v37"><sup><small>37</small></sup>  În zilele acelea a început Domnul a trimite asupra Iudei pe Rațon, regele Siriei, și pe Pecah, fiul lui Remalia. </p>
<p id="v38"><sup><small>38</small></sup>  Ioatam a răposat cu părinții săi și a fost îngropat cu ei în cetatea lui David, strămoșul său, iar în locul lui a fost făcut rege Ahaz, fiul său. </p>
