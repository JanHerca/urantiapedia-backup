<!--
title: Cântarea cântărilor - Capitol 8
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Song_of_Solomon/7">Cântarea cântărilor - Capitol 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Song_of_Solomon/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"> </td>
      </tr>
    </tbody>
  </table>
</figure>
<p id="v1"><sup><small>1</small></sup>  O, de mi-ai fi fost tu fratele meu și să fi supt la sinul mamei mele, atunci pe uliță de te-ntâlneam, cu drag, prelung te sărutam și nimeni nu-ndrăznea osândei să mă dea. </p>
<p id="v2"><sup><small>2</small></sup>  Te-aș fi luat și-n casa mamei te-aș fi dus, în casa celei ce m-a născut; tu graiuri dulci mi-ai fi spus și eu cu drag ți-aș fi dat vin bun și must de rodii. </p>
<p id="v3"><sup><small>3</small></sup>  Stânga sa este sub capul meu și cu dreapta-i mă cuprinde. </p>
<p id="v4"><sup><small>4</small></sup>  Fete din Ierusalim, vă jur pe cerboaicele și gazele din câmp, nu treziți pe draga mea până nu-i va fi ei voia! </p>
<p id="v5"><sup><small>5</small></sup>  Cine se înalță din pustiu, sprijinită de-al său drag? Sub mărul acesta am trezit iubirea ta, aici unde te-a născut și ți-a dat lumina zilei mama ta. </p>
<p id="v6"><sup><small>6</small></sup>  Ca pecete pe sânul tău mă poartă, poartă-mă pe mâna ta ca pe o brățară! Că iubirea ca moartea e de tare și ca iadul de grozavă este gelozia. Săgețile ei sunt săgeți de foc și flacăra ei ca fulgerul din cer. </p>
<p id="v7"><sup><small>7</small></sup>  Marea nu poate stinge dragostea, nici râurile s-o potolească; de-ar da cineva pentru iubire toate comorile casei sale, cu dispreț ar fi respins acela. </p>
<p id="v8"><sup><small>8</small></sup>  Avem o mică surioară, care sâni nu are încă. Ce-am face cu sora noastră, când ea ar fi pețită? </p>
<p id="v9"><sup><small>9</small></sup>  Zid de piatră de-ar fi ea, coroană de argint i-am face; iar ușă dac-ar fi, cu lemn de cedru am căptuși-o. </p>
<p id="v10"><sup><small>10</small></sup>  Zid sunt eu acum și sânii mei sunt turnuri; drept aceea în ochii lui eu am aflat pacea. </p>
<p id="v11"><sup><small>11</small></sup>  Solomon avea o vie pe coasta Baal-Hamon; el a dat via lucrătorilor, s-o lucreze și să-i dea fiecare la rod o mie de sicli de argint. </p>
<p id="v12"><sup><small>12</small></sup>  Via mea este la mine acasă; mia de sicli să fie a ta, Solomoane, și două sute numai pentru cei ce păzesc roadele ei! </p>
<p id="v13"><sup><small>13</small></sup>  O, tu, ce în grădini sălășluiești, prietenii vor să-ți asculte glasul; fă-mă să-l aud și eu cu ei! </p>
<p id="v14"><sup><small>14</small></sup>  Fugi degrab, iubitul meu, sprinten ca o căprioară fii, fii ca puiul cel de cerb, peste munții cei îmbălsămați! </p>
