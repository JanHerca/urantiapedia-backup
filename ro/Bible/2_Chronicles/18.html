<!--
title: 2 Cronici - Capitol 18
description: 
published: true
date: 2023-11-8T21:58:28Z
tags: bible, bible—2 chronicles
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/ro/Bible/2_Chronicles/17">
          <span class="mdi mdi-arrow-left-drop-circle"></span><span class="pl-2">2 Cronici - Capitol 17</span>
        </a>
        </td>
        <td>
        <a href="/ro/Bible/2_Chronicles/Index">
          <span class="mdi mdi-book-open-variant"></span><span class="pl-2">Index</span>
        </a>
        </td>
        <td>
        <a href="/ro/Bible/2_Chronicles/19">
          <span class="pr-2">2 Cronici - Capitol 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Iosafat a avut multă bogăție și mărire și s-a înrudit cu Ahab. </p>
<p id="v2"><sup><small>2</small></sup>  După câțiva ani s-a dus la Ahab în Samaria, iar acesta a junghiat, pentru el și pentru poporul ce era cu el, un număr foarte mare de vite mărunte și mari și l-a câștigat să meargă împotriva Ramotului din Galaad. </p>
<p id="v3"><sup><small>3</small></sup>  Căci Ahab, regele lui Israel, a zis lui Iosafat, regele lui Iuda: "Vrei să mergi cu mine la război împotriva Ramotului din Galaad?" Acela însă i-a răspuns: "Cum ești tu, așa sunt și eu; și cum este poporul tău, așa este și poporul meu: merg cu tine la război!" </p>
<p id="v4"><sup><small>4</small></sup>  și a zis Iosafat către regele lui Israel: "Întreabă astăzi, ce zice Domnul?" </p>
<p id="v5"><sup><small>5</small></sup>  Atunci a adunat regele lui Israel ca la patru sute de prooroci și le-a zis: "Să mergem noi oare la război împotriva Ramotului din Galaad ori să ne lăsăm?" Și ei au zis: "Du-te, că Dumnezeu îl va da în mâinile regelui". </p>
<p id="v6"><sup><small>6</small></sup>  Zis-a Iosafat: "Nu se găsește pe aici vreun prooroc al Domnului, ca să-l întrebăm și pe el?" <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  Iar regele lui Israel a răspuns lui Iosafat: "Mai este un om prin care am putea întreba pe Domnul, dar nu-l iubesc, pentru că nu proorocește de bine pentru mine, ci totdeauna îmi proorocește numai de rău; acesta este Miheia, fiul lui Imla". Iosafat însă a zis: "Nu grăi așa, rege!" </p>
<p id="v8"><sup><small>8</small></sup>  După aceea a chemat regele lui Israel pe un famen și i-a zis: "Du-te repede după Miheia, fiul lui Imla". </p>
<p id="v9"><sup><small>9</small></sup>  Atunci regele lui Israel și Iosafat, regele lui Iuda, ședeau fiecare pe tronul său îmbrăcați în haine regești, în locul din fața porții Samariei, și toți proorocii prooroceau înaintea lor. </p>
<p id="v10"><sup><small>10</small></sup>  Sedechia, fiul lui Chenaana își făcuse și coarne de fier și zicea: :Așa zice Domnul: Cu acestea îi vei împunge pe Sirieni până îi vei nimici". </p>
<p id="v11"><sup><small>11</small></sup>  Și toți proorocii prooroceau același lucru, zicând: "Du-te împotriva Ramotului din Galaad, și vei izbuti, că Domnul îl va da în mâinile regelui". </p>
<p id="v12"><sup><small>12</small></sup>  Trimisul care se dusese să cheme pe Miheia i-a grăit, zicând: "Iată proorocii proorocesc toți într-un glas de bine regelui; să fie și cuvântul tău asemenea cu al fiecăruia din ei; proorocește și tu de bine". </p>
<p id="v13"><sup><small>13</small></sup>  Miheia însă a zis: "Viu este Domnul, ce-mi va spune Dumnezeul meu, aceea voi prooroci". </p>
<p id="v14"><sup><small>14</small></sup>  După aceea a venit el la rege, iar regele i-a zis: "Miheia, să mergem noi oare la război împotriva Ramotului din Galaad sau să ne lăsăm?" Iar acela a zis: "Duceți-vă, că veți izbuti, căci aceia vor cădea în mâinile voastre". </p>
<p id="v15"><sup><small>15</small></sup>  Și i-a zis regele: "De câte ori să te jur eu oare în numele Domnului, ca să grăiești numai adevărul?" </p>
<p id="v16"><sup><small>16</small></sup>  Atunci Miheia a zis: "Am văzut pe toți fiii lui Israel risipiți prin munți ca oile care n-au păstor, iar Domnul mi-a zis: Aceștia neavând domn, să se întoarcă fiecare la casa lui cu pace!" </p>
<p id="v17"><sup><small>17</small></sup>  Zis-a regele lui Israel către Iosafat: "Nu ți-am spus eu oare, că el nu-mi proorocește de bine, ci numai de rău?" </p>
<p id="v18"><sup><small>18</small></sup>  Iar Miheia a zis: "Ascultați așadar cuvântul Domnului: Am văzut pe Domnul șezând pe tronul Său și toată oștirea cerească stătea de-a dreapta și de-a stânga Lui. </p>
<p id="v19"><sup><small>19</small></sup>  Atunci Domnul a zis: "Cine din voi ar putea să ducă în ispită pe Ahab, regele lui Israel, ca să se ducă și să cadă în Ramotul din Galaad?" Și a răspuns unul una și altul alta. </p>
<p id="v20"><sup><small>20</small></sup>  Atunci a ieșit un duh și a stat înaintea feței Domnului și a zis: "Eu îl voi duce în ispită". Și a zis Domnul: "în ce chip?" </p>
<p id="v21"><sup><small>21</small></sup>  Acela a zis: "Mă duc și mă fac duh al minciunii în gurile tuturor proorocilor lui". Iar Domnul a zis: "Tu îl vei duce în ispită și ai să izbutești. Du-te și fă așa! </p>
<p id="v22"><sup><small>22</small></sup>  Și acum iată a slobozit Domnul pe duhul minciunii ca să intre în gurile acestor prooroci ai tăi. Dar Domnul n-a grăit de bine pentru tine". </p>
<p id="v23"><sup><small>23</small></sup>  Și s-a apropiat Sedechia, fiul lui Chenaana și a lovit pe Miheia peste obraz, zicând: "Pe ce drum anume s-a retras Duhul Domnului de la mine, ca să grăiască prin tine?" </p>
<p id="v24"><sup><small>24</small></sup>  Iar Miheia a zis: "Iată ai să vezi aceasta în ziua când vei fugi din cămară în cămară, ca să te ascunzi". </p>
<p id="v25"><sup><small>25</small></sup>  Atunci a zis regele lui Israel: "Luați-l pe Miheia, duceți-l la Amon, căpetenia orașului, și la Ioaș, fiul regelui, </p>
<p id="v26"><sup><small>26</small></sup>  Și le spuneți: Așa grăiește regele: Puneți pe acesta la închisoare și să-l hrăniți ca în vreme de lipsă, cu puțină pâine și cu puțină apă, până când mă voi întoarce cu pace". </p>
<p id="v27"><sup><small>27</small></sup>  Dar Miheia a zis: "Dacă te vei întoarce sănătos, despre aceasta Domnul n-a grăit prin mine". Apoi a zis: "Ascultați acestea toți!" </p>
<p id="v28"><sup><small>28</small></sup>  După aceea a plecat regele lui Israel și Iosafat, regele lui Iuda, împotriva Ramotului din Galaad. </p>
<p id="v29"><sup><small>29</small></sup>  Zis-a regele lui Israel către Iosafat: "Eu îmi schimb hainele și intru în luptă; iar tu îmbracă-te în hainele tale cele de rege". Și și-a schimbat hainele regele lui Israel și a intrat în luptă. </p>
<p id="v30"><sup><small>30</small></sup>  Regele Siriei însă poruncise căpeteniilor carelor de război, zicând: "Să nu vă luptați nici cu mic, nici cu mare, ci numai cu regele lui Israel!" </p>
<p id="v31"><sup><small>31</small></sup>  Când căpeteniile carelor de război au văzut pe Iosafat, ei și-au zis: "Acesta este regele lui Israel" și l-au împresurat ca să se lupte cu el. Însă Iosafat a strigat, iar Dumnezeu i-a dat ajutor și i-a îndepărtat Domnul de la el. </p>
<p id="v32"><sup><small>32</small></sup>  Și, când căpeteniile carelor de război au văzut că acesta nu este regele lui Israel, s-au dat înapoi de la el. </p>
<p id="v33"><sup><small>33</small></sup>  Dar un om, din întâmplare, și-a întins arcul său atunci și a rănit pe regele lui Israel prin încheietura armăturii, iar regele a zis celui ce-i mâna carul: "Întoarce-te și scoate-mă din luptă, căci sunt rănit". </p>
<p id="v34"><sup><small>34</small></sup>  În acea zi, lupta a fost crâncenă și regele lui Israel a stat în car în fața Sirienilor până seara, iar la asfințitul soarelui a murit. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/ro/Bible/2_Chronicles/17">
          <span class="mdi mdi-arrow-left-drop-circle"></span><span class="pl-2">2 Cronici - Capitol 17</span>
        </a>
        </td>
        <td>
        <a href="/ro/Bible/2_Chronicles/Index">
          <span class="mdi mdi-book-open-variant"></span><span class="pl-2">Index</span>
        </a>
        </td>
        <td>
        <a href="/ro/Bible/2_Chronicles/19">
          <span class="pr-2">2 Cronici - Capitol 19</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Referințe</h2>
<div>
<ol>
  <li id="fn1"><a href="#cite1">↑</a> 18:6-8 <i>Micaia</i>: <a href="/ro/The_Urantia_Book/97#p2_2">CU 97:2.2</a>. </li>
</ol>
</div>
