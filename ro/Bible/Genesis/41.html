<!--
title: Geneza - Capitol 41
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Genesis/40">Geneza - Capitol 40</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Genesis/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Genesis/42">Geneza - Capitol 42</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  La doi ani după aceea, a visat și Faraon un vis. Se făcea că stătea lângă râu; </p>
<p id="v2"><sup><small>2</small></sup>  Și iată că au ieșit din râu șapte vaci, frumoase la înfățișare și grase la trup, și pășteau pe mal. </p>
<p id="v3"><sup><small>3</small></sup>  Iar după ele au ieșit alte șapte vaci, urâte la chip și slabe la trup, și au stat pe malul râului lingă celelalte vaci; </p>
<p id="v4"><sup><small>4</small></sup>  Și vacile cele urâte și slabe la trup au mâncat pe cele șapte vaci frumoase la chip și grase la trup; și s-a trezit Faraon. </p>
<p id="v5"><sup><small>5</small></sup>  Apoi iar a adormit și a mai visat un vis: iată se ridicau dintr-o tulpină de grâu șapte spice frumoase și pline; </p>
<p id="v6"><sup><small>6</small></sup>  Și după ele au ieșit alte șapte spice subțiri, seci și pălite de vântul de răsărit; </p>
<p id="v7"><sup><small>7</small></sup>  Și cele șapte spice seci și pălite au mâncat pe cele șapte spice grase și pline. Și s-a trezit Faraon și a înțeles că era vis. </p>
<p id="v8"><sup><small>8</small></sup>  Iar dimineața s-a tulburat duhul lui Faraon și a trimis să cheme pe toți magii Egiptului și pe toți înțelepții lui; și le-a povestit Faraon visul său, dar nu s-a găsit cine să-l tâlcuiască lui Faraon. </p>
<p id="v9"><sup><small>9</small></sup>  Atunci a început mai-marele paharnic să grăiască lui Faraon și a zis: "Îmi aduc aminte astăzi de păcatele mele: </p>
<p id="v10"><sup><small>10</small></sup>  S-a mâniat odată Faraon pe dregătorii săi și ne-a pus, pe mine și pe mai-marele pitar, sub pază în casa căpeteniei gărzii. </p>
<p id="v11"><sup><small>11</small></sup>  Atunci amândoi, și eu și el, am visat într-o noapte câte un vis, dar fiecare am visat vis deosebit și cu însemnare deosebită. </p>
<p id="v12"><sup><small>12</small></sup>  Acolo cu noi era și un tânăr evreu, un rob al căpeteniei gărzii, și spunându-i noi visele noastre, ni le-a tâlcuit, fiecăruia cu înțelesul lui. </p>
<p id="v13"><sup><small>13</small></sup>  Și cum ne-a tâlcuit el, așa s-a și întâmplat: eu să fiu pus iar în dregătoria mea, iar acela să fie spânzurat". </p>
<p id="v14"><sup><small>14</small></sup>  Atunci a trimis Faraon să cheme pe Iosif. Și scoțându-l îndată din temniță, l-au tuns, i-au primenit hainele și a venit la Faraon. </p>
<p id="v15"><sup><small>15</small></sup>  Iar Faraon a zis către Iosif: "Am visat un vis și n-are cine mi-l tâlcui. Am auzit însă zicându-se despre tine că, de auzi un vis, îl tâlcuiești". </p>
<p id="v16"><sup><small>16</small></sup>  Iosif însă răspunzând, a zis către Faraon: "Nu eu, ci Dumnezeu va da răspuns pentru liniștirea lui Faraon". </p>
<p id="v17"><sup><small>17</small></sup>  A grăit apoi Faraon lui Iosif și a zis: "Am visat că parcă stăteam pe malul râului </p>
<p id="v18"><sup><small>18</small></sup>  Și iată au ieșit din râu șapte vaci grase la trup și frumoase la chip și pășteau pe mal. </p>
<p id="v19"><sup><small>19</small></sup>  Și după ele au ieșit alte șapte vaci rele și urâte la chip și slabe la trup, cum eu n-am văzut asemenea în toată țara Egiptului; </p>
<p id="v20"><sup><small>20</small></sup>  Și vacile urâte și slabe au mâncat pe cele șapte vaci grase și frumoase. </p>
<p id="v21"><sup><small>21</small></sup>  Și au intrat cele grase în pântecele lor și nu se cunoștea că au intrat ele în pântecele acestora, căci acestea erau tot urâte la chip, ca și mai înainte. Apoi, deșteptându-mă, am adormit iar. </p>
<p id="v22"><sup><small>22</small></sup>  Și am visat iar un vis că dintr-o tulpină au ieșit șapte spice pline și frumoase. </p>
<p id="v23"><sup><small>23</small></sup>  Și după ele au ieșit alte șapte spice slabe, seci și pălite de vântul de răsărit; </p>
<p id="v24"><sup><small>24</small></sup>  Și cele șapte spice seci și pălite au mâncat pe cele șapte spice frumoase și pline. Am povestit acestea magilor, dar nimeni nu mi le-a tâlcuit". </p>
<p id="v25"><sup><small>25</small></sup>  Atunci a zis Iosif către Faraon: "Visul lui Faraon este unul: Dumnezeu a vestit lui Faraon cele ce voiește să facă. </p>
<p id="v26"><sup><small>26</small></sup>  Cele șapte vaci frumoase înseamnă șapte ani; cele șapte spice frumoase înseamnă șapte ani; visul lui Faraon este unul. </p>
<p id="v27"><sup><small>27</small></sup>  Cele șapte vaci urâte și slabe, care au ieșit după ele, înseamnă șapte ani; de asemenea și cele șapte spice, seci și pălite de vântul de răsărit, înseamnă șapte ani. Vor fi șapte ani de foamete. </p>
<p id="v28"><sup><small>28</small></sup>  Iată pentru ce am spus eu lui Faraon că Dumnezeu a arătat lui cele ce voiește să facă. </p>
<p id="v29"><sup><small>29</small></sup>  Iată, vin șapte ani de belșug mare în tot pământul Egiptului. </p>
<p id="v30"><sup><small>30</small></sup>  După ei vor veni șapte ani de foamete și se va uita tot belșugul acela în pământul Egiptului și foametea va secătui toată țara. </p>
<p id="v31"><sup><small>31</small></sup>  Și belșugul de altădată nu se va mai simți în țară, după foametea care va urma, că va fi foarte grea. </p>
<p id="v32"><sup><small>32</small></sup>  Iar că visul s-a arătat de două ori lui Faraon, aceasta înseamnă că lucrul este hotărât de Dumnezeu și că El se grăbește să-l plinească. </p>
<p id="v33"><sup><small>33</small></sup>  Și acum să aleagă Faraon un bărbat priceput și înțelept și să-l pună peste pământul Egiptului. </p>
<p id="v34"><sup><small>34</small></sup>  Să poruncească dar Faraon să se pună supraveghetori peste țară, ca să adune în cei șapte ani de belșug a cincea parte din toate roadele pământului Egiptului. </p>
<p id="v35"><sup><small>35</small></sup>  Să strângă aceia toată pâinea de prisos în acești ani buni ce vin și s-o adune în cetățile pâinii, sub mâna lui Faraon, și să o păstreze spre hrană; </p>
<p id="v36"><sup><small>36</small></sup>  Hrana aceasta va fi de rezervă în țară pentru cei șapte ani de foamete, care vor urma în țara Egiptului, ca să nu piară țara de foame". </p>
<p id="v37"><sup><small>37</small></sup>  Aceasta a plăcut lui Faraon și tuturor dregătorilor lui. </p>
<p id="v38"><sup><small>38</small></sup>  Și a zis Faraon către toți dregătorii săi: "Am mai putea găsi, oare, un om, ca el, în care să fie duhul lui Dumnezeu?" </p>
<p id="v39"><sup><small>39</small></sup>  Apoi a zis Faraon către Iosif: "De vreme ce Dumnezeu ți-a descoperit toate acestea, nu se află om mai înțelept și mai priceput decât tine. </p>
<p id="v40"><sup><small>40</small></sup>  Să fii dar tu peste casa mea. De cuvântul tău se va povățui tot poporul meu și numai prin tronul meu voi fi mai mare decât tine!" </p>
<p id="v41"><sup><small>41</small></sup>  Apoi Faraon a zis lui Iosif: "Iată, eu te pun astăzi peste tot pământul Egiptului!" <sup id="cite1"><a href="#fn1">[1]</a></sup></p>
<p id="v42"><sup><small>42</small></sup>  Și și-a scos Faraon inelul din degetul său și l-a pus în degetul lui Iosif, l-a îmbrăcat cu haină de vison și i-a pus lanț de aur împrejurul gâtului lui. </p>
<p id="v43"><sup><small>43</small></sup>  Apoi a poruncit să fie purtat în a doua trăsură a sa și să strige înaintea lui: "Cădeți în genunchi!" Și așa a fost Iosif pus peste tot pământul Egiptului. </p>
<p id="v44"><sup><small>44</small></sup>  Și a zis iarăși Faraon către Iosif: "Eu sunt Faraon! Dar fără știrea ta, nimeni nu are să-și miște nici mâna sa, nici piciorul său, în tot pământul Egiptului!" </p>
<p id="v45"><sup><small>45</small></sup>  Și a pus Faraon lui Iosif numele Țafnat-Paneah și i-a dat de soție pe Asineta, fiica lui Poti-Fera, marele preot din Iliopolis. </p>
<p id="v46"><sup><small>46</small></sup>  Iosif era de treizeci de ani când s-a înfățișat înaintea lui Faraon, regele Egiptului. Ieșind după aceea de la fața lui Faraon, Iosif s-a dus să vadă toată țara Egiptului. </p>
<p id="v47"><sup><small>47</small></sup>  Și a rodit pământul în cei șapte ani de belșug câte un pumn dintr-un grăunte. </p>
<p id="v48"><sup><small>48</small></sup>  Și a adunat Iosif în cei șapte ani, care au fost cu belșug în țara Egiptului, toată pâinea de prisos și a pus pâinea prin cetăți; în fiecare cetate a strâns pâinea din ținuturile dimprejurul ei. </p>
<p id="v49"><sup><small>49</small></sup>  Astfel a strâns Iosif grâu mult foarte, ca nisipul mării, încât nici seamă nu se mai ținea, căci nu se mai putea socoti. </p>
<p id="v50"><sup><small>50</small></sup>  Dar înainte de a sosi anii de foamete, lui Iosif i s-au născut doi fii, pe care i-a născut Asineta, fata lui Poti-Fera, preotul din Iliopolis. </p>
<p id="v51"><sup><small>51</small></sup>  Celui întâi-născut, Iosif i-a pus numele Manase, pentru că și-a zis: "M-a învrednicit Dumnezeu să uit toate necazurile mele și toate ale casei tatălui meu"; </p>
<p id="v52"><sup><small>52</small></sup>  Iar celuilalt i-a pus numele Efraim, pentru că și-a zis: "Dumnezeu m-a făcut roditor în pământul suferinței mele". </p>
<p id="v53"><sup><small>53</small></sup>  Iar după ce au trecut cei șapte ani de belșug, care au fost în țara Egiptului, </p>
<p id="v54"><sup><small>54</small></sup>  Au venit cei șapte ani de foamete, după cum spusese Iosif. Atunci s-a făcut foamete în tot pământul, dar în toată țara Egiptului era pâine. </p>
<p id="v55"><sup><small>55</small></sup>  Când însă a început să sufere de foame și toată țara Egiptului, atunci poporul a început a cere pâine la Faraon, iar Faraon a zis către toți Egiptenii: "Duceți-vă la Iosif și faceți cum vă va zice el!" </p>
<p id="v56"><sup><small>56</small></sup>  Așadar, fiind foamete pe toată fața pământului, a deschis Iosif toate jitnițele și a început a vinde pâine tuturor Egiptenilor. </p>
<p id="v57"><sup><small>57</small></sup>  Și veneau din toate țările în Egipt, să cumpere pâine de la Iosif, căci foametea se întinsese peste tot pământul. </p>
<h2>Referințe</h2>
<div>
<ol>
  <li id="fn1"><a href="#cite1">↑</a> 41:41 <i>Administrator civil</i>: <a href="/ro/The_Urantia_Book/93#p9_5">CU 93:9.5</a>. </li>
</ol>
</div>
