<!--
title: Isaia - Capitol 15
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Isaiah/14">Isaia - Capitol 14</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Isaiah/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Isaiah/16">Isaia - Capitol 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Prins fără de veste în vreme de noapte Ar-Moabul a fost pustiit. Luat fără de veste noaptea, Chir-Moabul a fost nimicit. </p>
<p id="v2"><sup><small>2</small></sup>  Poporul se urcă la templul de la Dibon, la locurile înalte, ca să plângă pe Nebo și la Medeba, Moabul se tânguiește. Toate capetele sunt rase, toate bărbile sunt tăiate. </p>
<p id="v3"><sup><small>3</small></sup>  Pe ulițele lui toți ies îmbrăcați în sac; pe acoperișuri, în piețe, toți se jelesc și izbucnesc în plâns. </p>
<p id="v4"><sup><small>4</small></sup>  Heșbonul și Eleale bocesc, iar glasul lor până la Iahaț se aude. Chiar și războinicii Moabului se vaită și sufletul le este cuprins de groază. </p>
<p id="v5"><sup><small>5</small></sup>  Din adâncul inimii, Moabul strigă; fugarii lui sosesc până la Țoar, până la Eglat-Șelișia. Coasta Luhitului toți o urcă plângând; pe drumul de la Horonaim scot strigăte de deznădejde, </p>
<p id="v6"><sup><small>6</small></sup>  Că apele de la Nimrim au secat, iarba s-a uscat, iarba verde nu mai este, verdeața a pierit. </p>
<p id="v7"><sup><small>7</small></sup>  De aceea ei își fac provizii și duc bunurile lor dincolo de pârâul Sălciilor. </p>
<p id="v8"><sup><small>8</small></sup>  Țipetele au făcut înconjurul Moabului, vaietele sale au ajuns până la Eglaim, jeluirea lui până la Beer-Elim, că apele Dimonului sunt pline de sânge! </p>
<p id="v9"><sup><small>9</small></sup>  Asupra Dimonului voi trimite iarăși nenorociri; pentru cei ce au scăpat din Moab cât și pentru cei rămași în țară voi trimite lei. </p>
