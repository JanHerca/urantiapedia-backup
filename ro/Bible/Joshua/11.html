<!--
title: Iosua - Capitol 11
description: 
published: true
date: 2022-10-8T9:56:58Z
tags: bible, bible—joshua
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td><a href="/ro/Bible/Joshua/10">Iosua - Capitol 10</a></td>
        <td><a href="/ro/Bible/Joshua/Index">Index</a></td>
        <td><a href="/ro/Bible/Joshua/12">Iosua - Capitol 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Cum a auzit de aceasta, Iabin, regele Hațorului, a trimis la Iobab, regele Madonului, la regele Șimronului și la regele Acșafului; </p>
<p id="v2"><sup><small>2</small></sup>  La regii cei de la miazănoapte; din munți, de pe podiș, de la miazăzi de Chinerot, în câmpie și în ținutul Dor, la apus; </p>
<p id="v3"><sup><small>3</small></sup>  La Canaaneii din răsărit, de pe malul mării; la Amorei, la Hetei, la Ferezei, la Iebuseii din munți și la Heveii de sub Hermon, în pământul Mițpa. </p>
<p id="v4"><sup><small>4</small></sup>  Și au ieșit aceștia împreună cu regii lor, popor mult la număr, ca nisipul de la marginea mării, și cai și care de război foarte multe. </p>
<p id="v5"><sup><small>5</small></sup>  Și s-au adunat toți regii aceștia și au tăbărât împreună la apele Merom, ca să se lupte cu Israel. </p>
<p id="v6"><sup><small>6</small></sup>  Domnul însă a zis: "Nu te teme de fața lor, căci mâine pe vremea aceasta îi voi da pe toți aceia fiilor lui Israel ca să-i ucidă; cailor lor să le tai vinele picioarelor, iar carele să le arzi cu foc". </p>
<p id="v7"><sup><small>7</small></sup>  Atunci Iosua împreună cu tot poporul bun de luptă a ieșit fără de veste înaintea lor, la apele Merom și a năvălit în munți asupra lor. </p>
<p id="v8"><sup><small>8</small></sup>  Și i-a dat pe ei Domnul în mâinile lui Israel și i-a lovit și i-a urmărit până la Sidonul cel Mare, până la Misrefot-Maim și până în valea Mițpa, la răsărit, și i-a ucis până n-a scăpat nimeni. </p>
<p id="v9"><sup><small>9</small></sup>  Și a făcut Iosua cu ei cum îi zisese Domnul: cailor lor le-a tăiat vinele picioarelor și carele lor le-a ars cu foc. </p>
<p id="v10"><sup><small>10</small></sup>  Tot atunci întorcându-se, Iosua a luat Hațorul și pe regele lui l-a omorât cu sabia. Hațorul fusese până atunci capul tuturor regatelor acestora. </p>
<p id="v11"><sup><small>11</small></sup>  Și a ucis toată suflarea din acesta cu sabia, dând toate pieirii; și n-a rămas nici un suflet, iar Hațorul l-a ars cu foc. </p>
<p id="v12"><sup><small>12</small></sup>  Astfel a luat Iosua toate cetățile regatelor acestora și pe toți regii lor i-a ucis cu sabia, dându-i pieirii, cum poruncise Moise, sluga Domnului. </p>
<p id="v13"><sup><small>13</small></sup>  Iar cetățile cele întărite nu le-a ars Israel, afară de Hațor, pe care l-a ars Iosua. </p>
<p id="v14"><sup><small>14</small></sup>  Toată prada cetăților acestora și toate vitele le-au luat fiii lui Israel pentru ei, iar pe oameni i-au ucis cu sabia, i-au dat blestemului și n-au lăsat din ei nici un suflet. </p>
<p id="v15"><sup><small>15</small></sup>  Precum poruncise Domnul lui Moise, sluga Sa, și cum poruncise și Moise lui Iosua, așa a făcut Iosua: nu s-a abătut de la nimic, nici de la un cuvânt din câte poruncise Domnul lui Moise. </p>
<p id="v16"><sup><small>16</small></sup>  Și așa a luat Iosua toată țara aceea de sus și tot ținutul Negheb, tot ținutul Goșen și ținuturile de jos, șesul și muntele lui Israel și locurile joase de pe lângă munte, </p>
<p id="v17"><sup><small>17</small></sup>  De la Muntele Pele, care se întinde spre Seir, până la Baal-Gad din valea Libanului, la poalele Hermonului; a luat pe toți regii lor și i-a lovit și i-a ucis. </p>
<p id="v18"><sup><small>18</small></sup>  Dar Iosua a purtat multă vreme război cu toți regii aceștia. </p>
<p id="v19"><sup><small>19</small></sup>  Și n-a fost cetate pe care să n-o fi luat cu fiii lui Israel; toate le-au luat cu război, afară de Ghibeon în care locuiau Heveii; </p>
<p id="v20"><sup><small>20</small></sup>  Căci așa a fost de la Domnul, ca să-și învârtoșeze inima lor și să întâmpine pe Israel cu război, ca să fie dați pieirii și ca să nu găsească milă, ci să fie nimiciți, cum poruncise Domnul lui Moise. </p>
<p id="v21"><sup><small>21</small></sup>  Apoi a venit Iosua în vremea aceea și a lovit pe toți Anachimii de la munte, din Hebron, din Debir, din Anab, din toți munții lui Iuda și din toți munții lui Israel și i-a dat Iosua nimicirii împreună cu cetățile lor. </p>
<p id="v22"><sup><small>22</small></sup>  Și n-a rămas niciunul din Anachimi în pământul fiilor lui Israel, ci numai în Gaza, în Gat și în Așdod au rămas din ei. </p>
<p id="v23"><sup><small>23</small></sup>  Așa a luat Iosua tot pământul, cum poruncise Domnul lui Moise și l-a dat Iosua de moștenire lui Israel, împărțindu-l între semințiile lor. Și s-a liniștit pământul de război. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/ro/Bible/Joshua/10">Iosua - Capitol 10</a></td>
        <td><a href="/ro/Bible/Joshua/Index">Index</a></td>
        <td><a href="/ro/Bible/Joshua/12">Iosua - Capitol 12</a></td>
      </tr>
    </tbody>
  </table>
</figure>
