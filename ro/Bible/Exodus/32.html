<!--
title: Exod - Capitol 32
description: 
published: true
date: 2023-11-8T21:58:28Z
tags: bible, bible—exodus
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/ro/Bible/Exodus/31">
          <span class="mdi mdi-arrow-left-drop-circle"></span><span class="pl-2">Exod - Capitol 31</span>
        </a>
        </td>
        <td>
        <a href="/ro/Bible/Exodus/Index">
          <span class="mdi mdi-book-open-variant"></span><span class="pl-2">Index</span>
        </a>
        </td>
        <td>
        <a href="/ro/Bible/Exodus/33">
          <span class="pr-2">Exod - Capitol 33</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Văzând însă poporul că Moise întârzie a se pogorî din munte, s-a adunat la Aaron și i-a zis: "Scoală și ne fă dumnezei, care să meargă înaintea noastră, căci cu omul acesta, cu Moise, care ne-a scos din țara Egiptului, nu știm ce s-a întâmplat". <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Iar Aaron le-a zis: "Scoateți cerceii de aur din urechile femeilor voastre, ale feciorilor voștri și ale fetelor voastre și-i aduceți la mine". </p>
<p id="v3"><sup><small>3</small></sup>  Atunci tot poporul a scos cerceii cei de aur din urechile alor săi și i-a adus la Aaron. </p>
<p id="v4"><sup><small>4</small></sup>  Luându-i din mâinile lor, i-a turnat în tipar și a făcut din ei un vițel turnat și l-a cioplit cu dalta. Iar ei au zis: "Iată, Israele, dumnezeul tău, care te-a scos din țara Egiptului! </p>
<p id="v5"><sup><small>5</small></sup>  Văzând aceasta, Aaron a zidit înaintea lui un jertfelnic; și a strigat Aaron și a zis: "Mâine este sărbătoarea Domnului!" </p>
<p id="v6"><sup><small>6</small></sup>  A doua zi s-au sculat ei de dimineață și au adus arderi de tot și jertfe de pace; apoi a șezut poporul de a mâncat și a băut și pe urmă s-a sculat și a jucat. </p>
<p id="v7"><sup><small>7</small></sup>  Atunci a zis Domnul către Moise: "Grăbește de te pogoară de aici, căci poporul tău, pe care l-ai scos din țara Egiptului, s-a răzvrătit. </p>
<p id="v8"><sup><small>8</small></sup>  Curând s-au abătut de la calea pe care le-am poruncit-o, și-au făcut un vițel turnat și s-au închinat la el, aducându-i jertfe și zicând: "Iată, Israele, dumnezeul tău, care te-a scos din țara Egiptului!" </p>
<p id="v9"><sup><small>9</small></sup>  Și a mai zis Domnul către Moise: "Eu Mă uit la poporul acesta și văd că este popor tare de cerbice; </p>
<p id="v10"><sup><small>10</small></sup>  Lasă-Mă dar acum să se aprindă mânia Mea asupra lor, să-i pierd și să fac din tine un popor mare!" </p>
<p id="v11"><sup><small>11</small></sup>  Moise însă a rugat pe Domnul Dumnezeul său și a zis: "Să nu se aprindă, Doamne, mânia Ta asupra poporului Tău, pe care l-ai scos din țara Egiptului cu putere mare și cu brațul Tău cel înalt, </p>
<p id="v12"><sup><small>12</small></sup>  Ca nu cumva să zică Egiptenii: I-a dus la pieire, ca să-i ucidă în munți și să-i șteargă de pe fala pământului. Întoarce-Ți iuțimea mâniei Tale, milostivește-Te și nu căuta la răutatea poporului Tău. </p>
<p id="v13"><sup><small>13</small></sup>  Adu-ți aminte de Avraam, de Isaac și de Iacov, robii Tăi, cărora Te-ai jurat Tu pe Tine Însuți, zicând: Voi înmulți foarte tare neamul vostru, ca stelele cerului; și tot pământul acesta, de care v-am vorbit, îl voi da urmașilor voștri și-l vor stăpâni în veci!" </p>
<p id="v14"><sup><small>14</small></sup>  Atunci a abătut Domnul pieirea ce zisese s-o aducă asupra poporului Său. <sup id="cite2"><a href="#fn2">[2]</a></sup></p>
<p id="v15"><sup><small>15</small></sup>  După aceea Moise, întorcându-se; s-a pogorât din munte, cu cele două table ale legii în mână, scrise pe amândouă părțile lor - pe o parte și pe alta erau scrise. </p>
<p id="v16"><sup><small>16</small></sup>  Tablele acestea erau lucrul lui Dumnezeu și scrierea era scrierea lui Dumnezeu, săpată pe table. </p>
<p id="v17"><sup><small>17</small></sup>  Atunci, auzind Iosua glasul poporului răsunând, a zis către Moise: "În tabără se aud strigăte de război". </p>
<p id="v18"><sup><small>18</small></sup>  Iar Moise a zis: "Acesta nu este glas de biruitori, nici glas de biruiți; ci eu aud glas de oameni beli". </p>
<p id="v19"><sup><small>19</small></sup>  Iar după ce s-a apropiat de tabără, el a văzut vițelul și jocurile și, aprinzându-se de mânie, a aruncat din mâinile sale cele două table și le-a sfărâmat sub munte. </p>
<p id="v20"><sup><small>20</small></sup>  Apoi luând vițelul, pe care-l făcuseră ei, l-a ars în foc, l-a făcut pulbere și, presărându-l în apă, a dat-o să o bea fiii lui Israel. </p>
<p id="v21"><sup><small>21</small></sup>  După aceea a zis către Aaron: "Ce ti-a făcut poporul acesta, de l-ai vârât într-un păcat așa de mare?" </p>
<p id="v22"><sup><small>22</small></sup>  Iar Aaron a răspuns lui Moise: "Să nu se aprindă mânia domnului meu! Tu știi pe poporul acesta că e răzvrătitor. </p>
<p id="v23"><sup><small>23</small></sup>  Căci ei mi-au zis: Fă-ne dumnezei, care să meargă înaintea noastră, căci cu omul acesta, cu Moise, care ne-a scos din țara Egiptului, nu știm ce s-a întâmplat. </p>
<p id="v24"><sup><small>24</small></sup>  Atunci eu le-am zis: Cine are aur să-l scoată. Și ei l-au scos și mi l-au dat mie și eu l-am aruncat în foc și a ieșit acest vițel". </p>
<p id="v25"><sup><small>25</small></sup>  Moise, văzând că poporul acesta e neînfrânat, căci Aaron îngăduise să ajungă neînfrânat și de râs înaintea dușmanilor lui, </p>
<p id="v26"><sup><small>26</small></sup>  A stat la intrarea taberei și a zis: "Cine este pentru Domnul să vină la mine!" Și s-au adunat la el toți fiii lui Levi. </p>
<p id="v27"><sup><small>27</small></sup>  Iar Moise le-a zis: "Așa zice Domnul Dumnezeul lui Israel: Să-și încingă fiecare din voi sabia sa la șold și străbătând tabăra de la o intrare până la cealaltă, înainte și înapoi, să ucidă fiecare pe fratele său, pe prietenul său și pe aproapele său". </p>
<p id="v28"><sup><small>28</small></sup>  Și au făcut fiii lui Levi după cuvântul lui Moise. În ziua aceea au căzut din popor ca la trei mii de oameni. </p>
<p id="v29"><sup><small>29</small></sup>  Căci Moise le zisese fiilor lui Levi: "Afierosiți-vă astăzi mâinile voastre Domnului, fiecare prin fiul său sau prin fratele său, ca să vă trimită El astăzi binecuvântare!" </p>
<p id="v30"><sup><small>30</small></sup>  Iar a doua zi a zis Moise către popor: "Ați făcut păcat mare; mă voi sui acum la Domnul să văd nu cumva voi șterge păcatul vostru". </p>
<p id="v31"><sup><small>31</small></sup>  Și s-a întors Moise la Domnul și a zis: "O, Doamne, poporul acesta a săvârșit păcat mare, făcându-și dumnezeu de aur. </p>
<p id="v32"><sup><small>32</small></sup>  Rogu-mă acum, de vrei să le ierți păcatul acesta, iartă-i; iar de nu, șterge-mă și pe mine din cartea Ta, în care m-ai scris!" </p>
<p id="v33"><sup><small>33</small></sup>  Zis-a Domnul către Moise: "Pe acela care a greșit înaintea Mea îl voi șterge din cartea Mea. </p>
<p id="v34"><sup><small>34</small></sup>  Iar acum mergi și du poporul acesta la locul unde ți-am zis. Iată îngerul Meu va merge înaintea ta și în ziua cercetării Mele voi pedepsi păcatul lor". </p>
<p id="v35"><sup><small>35</small></sup>  Astfel a lovit Domnul poporul, pentru vițelul ce își făcuse, pe care-l turnase Aaron. </p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/ro/Bible/Exodus/31">
          <span class="mdi mdi-arrow-left-drop-circle"></span><span class="pl-2">Exod - Capitol 31</span>
        </a>
        </td>
        <td>
        <a href="/ro/Bible/Exodus/Index">
          <span class="mdi mdi-book-open-variant"></span><span class="pl-2">Index</span>
        </a>
        </td>
        <td>
        <a href="/ro/Bible/Exodus/33">
          <span class="pr-2">Exod - Capitol 33</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Referințe</h2>
<div>
<ol>
  <li id="fn1"><a href="#cite1">↑</a> 32:1-35 <i>Aaron și vițelul de aur</i>: <a href="/ro/The_Urantia_Book/146#p1_1">CU 146:1.1</a>. </li>
  <li id="fn2"><a href="#cite2">↑</a> 32:14 <i>Se spune că Dumnezeu se pocăiește</i>: <a href="/ro/The_Urantia_Book/2#p2_2">CU 2:2.2</a>.  <i>Se spune că Dumnezeu se pocăiește</i>: <a href="/ro/The_Urantia_Book/4#p3_4">CU 4:3.4</a>. </li>
</ol>
</div>
