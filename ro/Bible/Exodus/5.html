<!--
title: Exod - Capitol 5
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Exodus/4">Exod - Capitol 4</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Exodus/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Exodus/6">Exod - Capitol 6</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  După aceea Moise și Aaron au intrat la Faraon și au zis către dânsul: "Așa grăiește Domnul Dumnezeul lui Israel: Lasă pe poporul Meu, ca să-Mi facă sărbătoare în pustie!" <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Faraon însă a zis: "Cine este acela Domnul, ca să-I ascult glasul și să dau drumul fiilor lui Israel? Nu-L cunosc pe Domnul și nu voi da drumul lui Israel!" </p>
<p id="v3"><sup><small>3</small></sup>  Zis-au ei către dânsul: "Dumnezeul Evreilor ne-a chemat; lasă-ne să mergem în pustie cale de trei zile, ca să aducem jertfă Domnului Dumnezeului nostru, ca să nu pierim de ciumă sau de sabie!" </p>
<p id="v4"><sup><small>4</small></sup>  Iar regele Egiptului le-a zis: "Moise și Aaron, pentru ce-mi stingheriți poporul de la lucru? Duceți-vă fiecare din voi la treburile voastre!" </p>
<p id="v5"><sup><small>5</small></sup>  Apoi Faraon a zis iar: "Iată acum s-a înmulțit poporul acesta în țară și voi îl întrerupeți de la lucru". </p>
<p id="v6"><sup><small>6</small></sup>  Și chiar în ziua aceea a poruncit Faraon căpeteniilor și slujbașilor poporului și le-a zis: </p>
<p id="v7"><sup><small>7</small></sup>  "De acum înainte să nu mai dați poporului paie pentru facerea cărămizii, ca ieri și ca alaltăieri, ci să se ducă ei să-și adune paie. </p>
<p id="v8"><sup><small>8</small></sup>  Dar cărămizi să facă tot atâtea câte făceau în fiecare zi; să-i siliți și să nu le împuținați munca; fiindcă sunt fără treabă și de aceea strigă și zic: Haidem să aducem jertfă Dumnezeului nostru! </p>
<p id="v9"><sup><small>9</small></sup>  Să fie dar împovărați de lucru oamenii aceștia și să se îndeletnicească cu acestea, iar nu să se îndeletnicească cu vorbe mincinoase!" </p>
<p id="v10"><sup><small>10</small></sup>  Și au ieșit căpeteniile lor și slujbașii poporului și au zis către popor: "Așa zice Faraon: Nu vă mai dau paie. </p>
<p id="v11"><sup><small>11</small></sup>  Mergeți voi înșivă și vă adunați paie de unde veți găsi, dar din lucrul vostru nu vi se va scădea nimic!" </p>
<p id="v12"><sup><small>12</small></sup>  Atunci s-a risipit poporul în tot Egiptul, ca să strângă trestie în loc de paie. </p>
<p id="v13"><sup><small>13</small></sup>  Iar slujbașii îi sileau, zicând: "Împliniți-vă lucrul dat pentru fiecare zi, ca atunci când vi se dădea paie". </p>
<p id="v14"><sup><small>14</small></sup>  Iar pe slujbașii puși peste ei de căpeteniile lui Faraon îi băteau, zicând: "Pentru ce n-ați făcut și astăzi numărul vostru de cărămizi, ca ieri și ca alaltăieri?" </p>
<p id="v15"><sup><small>15</small></sup>  Atunci s-au dus slujbașii fiilor lui Israel și au strigat către Faraon, zicând: "Pentru ce faci așa cu robii tăi? </p>
<p id="v16"><sup><small>16</small></sup>  Paie nu se dau robilor tăi, dar ne zic: Faceți cărămidă. Și robii tăi sunt bătuți și poporul tău e mereu vinovat". </p>
<p id="v17"><sup><small>17</small></sup>  Iar el le-a zis: "Sunteți leneși și de aceea ziceți: Haidem să aducem jertfă Dumnezeului nostru. </p>
<p id="v18"><sup><small>18</small></sup>  Acum duceți-vă dar și munciți! Paie nu vi se vor da, dar numărul de cărămizi rânduit să-l faceți!" </p>
<p id="v19"><sup><small>19</small></sup>  Deci au văzut slujbașii fiilor lui Israel pacostea căzută peste ei, când le spunea: "Numărul de cărămizi lucrate pentru fiecare zi nu vi se va împuțina". </p>
<p id="v20"><sup><small>20</small></sup>  Și, ieșind de la Faraon, s-au întâlnit ei cu Moise și cu Aaron, care veneau înaintea lor </p>
<p id="v21"><sup><small>21</small></sup>  Și au zis către ei: "Să vă vadă și să vă judece Dumnezeu, că ne-ați făcut urâți înaintea lui Faraon și a slujitorilor lui și le-ați dat sabie la mână, ca să ne omoare". </p>
<p id="v22"><sup><small>22</small></sup>  Atunci Moise s-a întors la Domnul și a zis: "Doamne, pentru ce ai adus necazul acesta asupra acestui popor și la ce m-ai trimis pe mine? </p>
<p id="v23"><sup><small>23</small></sup>  Căci de când am mers eu la Faraon și i-am grăit în numele Tău, el a început să necăjească și mai rău pe poporul acesta, iar de izbăvit Tu nu l-ai izbăvit pe poporul Tău". </p>
<h2>Referințe</h2>
<div>
<ol>
  <li id="fn1"><a href="#cite1">↑</a> 5:1 <i>Domnul Dumnezeul lui Israel</i>: <a href="/ro/The_Urantia_Book/96#p1_9">CU 96:1.9</a>.  <i>Dumnezeul lui Israel</i>: <a href="/ro/The_Urantia_Book/45#p4_14">CU 45:4.14</a>. </li>
</ol>
</div>
