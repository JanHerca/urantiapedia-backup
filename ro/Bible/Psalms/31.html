<!--
title: Psalmii - Capitol 31
description: 
published: true
date: 2022-10-8T9:56:58Z
tags: bible, bible—psalms
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td><a href="/ro/Bible/Psalms/30">Psalmii - Capitol 30</a></td>
        <td><a href="/ro/Bible/Psalms/Index">Index</a></td>
        <td><a href="/ro/Bible/Psalms/32">Psalmii - Capitol 32</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  (Un psalm al lui David; mai-marelui cântăreților, pentru uimire.) Spre Tine, Doamne, am nădăjduit, să nu fiu rușinat în veac. Întru îndreptarea Ta izbăvește-mă și mă scoate. </p>
<p id="v2"><sup><small>2</small></sup>  Pleacă spre mine urechea Ta, grăbește de mă scoate. Fii mie Dumnezeu apărător și casă de scăpare ca să mă mântuiești. </p>
<p id="v3"><sup><small>3</small></sup>  Că puterea mea și scăparea mea ești Tu și pentru numele Tău mă vei povățui și mă vei hrăni. </p>
<p id="v4"><sup><small>4</small></sup>  Scoate-mă-vei din cursa aceasta pe care mi-au ascuns-o mie, că Tu ești apărătorul meu. </p>
<p id="v5"><sup><small>5</small></sup>  În mâinile Tale îmi voi da duhul meu; izbăvitu-m-ai, Doamne, Dumnezeul adevărului. <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  Urât-ai pe cei ce păzesc deșertăciuni în zadar, iar eu spre Domnul am nădăjduit. </p>
<p id="v7"><sup><small>7</small></sup>  Bucura-mă-voi și mă voi veseli de mila Ta, că ai căutat spre smerenia mea, mântuit-ai din nevoi sufletul meu </p>
<p id="v8"><sup><small>8</small></sup>  Și nu m-ai lăsat în mâinile vrăjmașului; pus-ai în loc desfătat picioarele mele. </p>
<p id="v9"><sup><small>9</small></sup>  Miluiește-mă, Doamne, că mă necăjesc; tulburatu-s-a de mânie ochiul meu, sufletul meu și inima mea. </p>
<p id="v10"><sup><small>10</small></sup>  Că s-a stins întru durere viața mea și anii mei în suspinuri; slăbit-a întru sărăcie tăria mea și oasele mele s-au tulburat. </p>
<p id="v11"><sup><small>11</small></sup>  La toți vrăjmașii mei m-am făcut de ocară și vecinilor mei foarte, și frică cunoscuților mei. Cei ce mă vedeau afară fugeau de mine. </p>
<p id="v12"><sup><small>12</small></sup>  Uitat am fost ca un mort din inima lor, ajuns-am ca un vas stricat. </p>
<p id="v13"><sup><small>13</small></sup>  Că am auzit ocara multora din cei ce locuiesc împrejur, când se adunau ei împreună împotriva mea; ca să ia sufletul meu s-au sfătuit. </p>
<p id="v14"><sup><small>14</small></sup>  Iar eu către Tine am nădăjduit, Doamne, zis-am: "Tu ești Dumnezeul meu!" </p>
<p id="v15"><sup><small>15</small></sup>  În mâinile Tale, soarta mea, izbăvește-mă din mâna vrăjmașilor mei și de cei ce mă prigonesc. </p>
<p id="v16"><sup><small>16</small></sup>  Arată fața Ta peste robul Tău, mântuiește-mă cu mila Ta! </p>
<p id="v17"><sup><small>17</small></sup>  Doamne, să nu fiu rușinat, că Te-am chemat pe Tine; să se rușineze necredincioșii și să se coboare în iad. </p>
<p id="v18"><sup><small>18</small></sup>  Mute să fie buzele cele viclene, care grăiesc împotriva dreptului fărădelege, cu mândrie și cu defăimare. </p>
<p id="v19"><sup><small>19</small></sup>  Cât este de mare mulțimea bunătății Tale, Doamne, pe care ai gătit-o celor ce se tem de Tine, pe care ai făcut-o celor ce nădăjduiesc în Tine, înaintea fiilor oamenilor! </p>
<p id="v20"><sup><small>20</small></sup>  Ascunde-i-vei pe dânșii cu acoperământul feței Tale de tulburarea oamenilor. Acoperi-i-vei pe ei în cortul Tău de împotrivirea limbilor. </p>
<p id="v21"><sup><small>21</small></sup>  Binecuvântat este Domnul, că minunată a fost mila Sa, în cetate întărită. </p>
<p id="v22"><sup><small>22</small></sup>  Iar eu am zis întru uimirea mea: Lepădat sunt de la fața ochilor Tăi. Pentru aceasta ai auzit glasul rugăciunii mele când am strigat către Tine. </p>
<p id="v23"><sup><small>23</small></sup>  Iubiți pe Domnul toți cuvioșii Lui că adevărul caută Domnul și răsplătește celor ce se mândresc, cu prisosință. </p>
<p id="v24"><sup><small>24</small></sup>  Îmbărbătați-vă și să se întărească inima voastră, toți cei ce nădăjduiți în Domnul. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/ro/Bible/Psalms/30">Psalmii - Capitol 30</a></td>
        <td><a href="/ro/Bible/Psalms/Index">Index</a></td>
        <td><a href="/ro/Bible/Psalms/32">Psalmii - Capitol 32</a></td>
      </tr>
    </tbody>
  </table>
</figure>
<h2>Referințe</h2>
<div>
<ol>
  <li id="fn1"><a href="#cite1">↑</a> 31:5 <i>În mâini laude spiritul</i>: <a href="/ro/The_Urantia_Book/188#p3_4">CU 188:3.4</a>. </li>
</ol>
</div>
