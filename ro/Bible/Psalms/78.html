<!--
title: Psalmii - Capitol 78
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Psalms/77">Psalmii - Capitol 77</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Psalms/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Psalms/79">Psalmii - Capitol 79</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  (Un psalm al lui Asaf. Al înțelegerii.) Luați aminte, poporul meu, la legea mea, plecați urechile voastre spre graiurile gurii mele. </p>
<p id="v2"><sup><small>2</small></sup>  Deschide-voi în pilde gura mea, spune-voi cele ce au fost dintru început, </p>
<p id="v3"><sup><small>3</small></sup>  Câte am auzit și am cunoscut și câte părinții noștri ne-au învățat. </p>
<p id="v4"><sup><small>4</small></sup>  Nu s-au ascuns de la fiii lor, din neam în neam, vestind laudele Domnului și puterile Lui și minunile pe care le-a făcut. </p>
<p id="v5"><sup><small>5</small></sup>  Și a ridicat mărturie în Iacob și lege a pus în Israel. Câte a poruncit părinților noștri ca să le arate pe ele fiilor lor, ca să le cunoască neamul ce va să vină, </p>
<p id="v6"><sup><small>6</small></sup>  Fiii ce se vor naște și se vor ridica, și le vor vesti fiilor lor, </p>
<p id="v7"><sup><small>7</small></sup>  Ca să-și pună în Dumnezeu nădejdea lor și să nu uite binefacerile lui Dumnezeu și poruncile Lui să le țină, </p>
<p id="v8"><sup><small>8</small></sup>  Ca să nu fie ca părinții lor neam îndărătnic și răzvrătit, neam care nu și-a îndreptat inima sa și nu și-a încredințat lui Dumnezeu duhul său. </p>
<p id="v9"><sup><small>9</small></sup>  Fiii lui Efraim, arcași înarmați, întors-au spatele, în zi de război. </p>
<p id="v10"><sup><small>10</small></sup>  N-au păzit legământul lui Dumnezeu și în legea Lui n-au vrut să umble. </p>
<p id="v11"><sup><small>11</small></sup>  Și au uitat facerile Lui de bine și minunile Lui, pe care le-a arătat lor, </p>
<p id="v12"><sup><small>12</small></sup>  Minunile pe care le-a făcut înaintea părinților lor, în pământul Egiptului, în câmpia Taneos. </p>
<p id="v13"><sup><small>13</small></sup>  Despicat-a marea și i-a trecut pe ei; stătut-au apele ca un zid; </p>
<p id="v14"><sup><small>14</small></sup>  Povățuitu-i-a pe ei cu nor ziua și toată noaptea cu lumină de foc; </p>
<p id="v15"><sup><small>15</small></sup>  Despicat-a piatră în pustie și i-a adăpat pe ei cu bogăție de apă. </p>
<p id="v16"><sup><small>16</small></sup>  Scos-a apă din piatră și au curs apele ca niște râuri. </p>
<p id="v17"><sup><small>17</small></sup>  Dar ei încă au greșit înaintea Lui, amărât-au pe Cel Preaînalt, în loc fără de apă. <sup id="cite1"><a href="#fn1">[1]</a></sup></p>
<p id="v18"><sup><small>18</small></sup>  Și au ispitit pe Dumnezeu în inimile lor, cerând mâncare sufletelor lor. </p>
<p id="v19"><sup><small>19</small></sup>  Și au grăit împotriva lui Dumnezeu și au zis: "Va putea, oare, Dumnezeu să gătească masă în pustiu?" </p>
<p id="v20"><sup><small>20</small></sup>  - Pentru că a lovit piatra și au curs ape și pâraiele s-au umplut de apă. - "Oare, va putea da și pâine, sau va putea întinde masă poporului Său?" </p>
<p id="v21"><sup><small>21</small></sup>  Pentru aceasta a auzit Domnul și S-a mâniat și foc s-a aprins peste Iacob și mânie s-a suit peste Israel. </p>
<p id="v22"><sup><small>22</small></sup>  Căci n-au crezut în Dumnezeu, nici n-au nădăjduit în izbăvirea Lui. </p>
<p id="v23"><sup><small>23</small></sup>  Și a poruncit norilor de deasupra și ușile cerului le-a deschis </p>
<p id="v24"><sup><small>24</small></sup>  Și a plouat peste ei mană de mâncare și pâine cerească le-a dat lor. </p>
<p id="v25"><sup><small>25</small></sup>  Pâine îngerească a mâncat omul; bucate le-a trimis lor din destul. </p>
<p id="v26"><sup><small>26</small></sup>  Poruncit-a El, din cer, vânt dinspre răsărit și a adus cu puterea Lui vânt dinspre miazăzi. </p>
<p id="v27"><sup><small>27</small></sup>  Și a plouat peste ei ca pulberea cărnuri și ca nisipul mării păsări zburătoare. </p>
<p id="v28"><sup><small>28</small></sup>  Și au căzut în mijlocul taberei lor, împrejurul corturilor lor. </p>
<p id="v29"><sup><small>29</small></sup>  Și au mâncat și s-au săturat foarte și pofta lor și-au împlinit-o. </p>
<p id="v30"><sup><small>30</small></sup>  Nimic nu le lipsea din cele ce pofteau și mâncarea le era încă în gura lor, </p>
<p id="v31"><sup><small>31</small></sup>  Când mânia lui Dumnezeu s-a ridicat peste ei și a ucis pe cei sătui ai lor și pe cei aleși ai lui Israel i-a doborât. </p>
<p id="v32"><sup><small>32</small></sup>  Cu toate acestea încă au mai păcătuit și n-au crezut în minunile Lui. </p>
<p id="v33"><sup><small>33</small></sup>  Și s-au stins în deșertăciune zilele lor și anii lor degrabă. </p>
<p id="v34"><sup><small>34</small></sup>  Când îi ucidea pe ei, Îl căutau și se întorceau și reveneau la Dumnezeu. </p>
<p id="v35"><sup><small>35</small></sup>  Și și-au adus aminte că Dumnezeu este ajutorul lor și Dumnezeul Cel Preaînalt este izbăvitorul lor. </p>
<p id="v36"><sup><small>36</small></sup>  Dar L-au înșelat pe El, cu gura lor și cu limba lor L-au mințit. <sup id="cite2"><a href="#fn2">[2]</a></sup></p>
<p id="v37"><sup><small>37</small></sup>  În inima lor n-au fost drepți cu El, nici n-au crezut în legământul Lui. </p>
<p id="v38"><sup><small>38</small></sup>  Iar El este îndurător, va curăți păcatele și nu-i va nimici. Își va întoarce de multe ori mânia Lui și nu va aprinde toată urgia Lui. </p>
<p id="v39"><sup><small>39</small></sup>  Și-a adus aminte că trup sunt ei, suflare ce trece și nu se mai întoarce. </p>
<p id="v40"><sup><small>40</small></sup>  De câte ori L-au amărât în pustiu, L-au mâniat în pământ fără de apă? </p>
<p id="v41"><sup><small>41</small></sup>  Și s-au întors și au ispitit pe Dumnezeu și pe Sfântul lui Israel L-au întărâtat. </p>
<p id="v42"><sup><small>42</small></sup>  Nu și-au adus aminte de brațul Lui, de ziua în care i-a izbăvit pe ei din mâna asupritorului. </p>
<p id="v43"><sup><small>43</small></sup>  Că a făcut în Egipt semnele Lui și minunile Lui în câmpia Taneos: </p>
<p id="v44"><sup><small>44</small></sup>  El a prefăcut în sânge râurile lor și apele lor, ca să nu bea. </p>
<p id="v45"><sup><small>45</small></sup>  El a trimis asupra lor tăuni și i-a mâncat pe ei; și broaște și i-a prăpădit pe ei. </p>
<p id="v46"><sup><small>46</small></sup>  Dat-a stricăciunii rodul lor și ostenelile lor, lăcustelor. </p>
<p id="v47"><sup><small>47</small></sup>  Bătut-a cu grindină via lor și duzii lor cu piatră. </p>
<p id="v48"><sup><small>48</small></sup>  Dat-a grindinii dobitoacele lor și averea lor focului. </p>
<p id="v49"><sup><small>49</small></sup>  Trimis-a asupra lor urgia mâniei Lui; mânie, urgie și necaz trimis-a prin îngeri nimicitori. </p>
<p id="v50"><sup><small>50</small></sup>  Făcut-a cale mâniei Lui; n-a cruțat de moarte sufletele lor și dobitoacele lor morții le-a dat. </p>
<p id="v51"><sup><small>51</small></sup>  Lovit-a pe toți cei întâi-născuți din Egipt, pârga ostenelilor lor, în locașurile lui Ham. </p>
<p id="v52"><sup><small>52</small></sup>  Ridicat-a ca pe niște oi pe poporul Său și i-a dus pe ei, ca pe o turmă, în pustiu. </p>
<p id="v53"><sup><small>53</small></sup>  Povățuitu-i-a pe ei cu nădejde și nu s-au înfricoșat și pe vrăjmașii lor i-a acoperit marea. </p>
<p id="v54"><sup><small>54</small></sup>  Dusu-i-a pe ei la hotarul sfințeniei Lui, muntele pe care l-a dobândit dreapta Lui. </p>
<p id="v55"><sup><small>55</small></sup>  Izgonit-a dinaintea lor neamuri și le-a dat lor prin sorți pământul de moștenire; și a așezat în corturile lor semințiile lui Israel. </p>
<p id="v56"><sup><small>56</small></sup>  Dar ei au ispitit și au amărât pe Dumnezeul Cel Preaînalt și poruncile Lui nu le-au păzit. </p>
<p id="v57"><sup><small>57</small></sup>  Și s-au întors și au călcat legământul ca și părinții lor, întorsu-s-au ca un arc strâmb. </p>
<p id="v58"><sup><small>58</small></sup>  Și L-au mâniat pe El cu înălțimile lor și cu idolii lor L-au întărâtat pe El. </p>
<p id="v59"><sup><small>59</small></sup>  Auzit-a Dumnezeu și S-a mâniat și a urgisit foarte pe Israel. </p>
<p id="v60"><sup><small>60</small></sup>  A lepădat cortul Său din Șilo, locașul Lui, în care a locuit printre oameni. </p>
<p id="v61"><sup><small>61</small></sup>  Și a robit tăria lor și frumusețea lor a dat-o în mâinile vrăjmașului. </p>
<p id="v62"><sup><small>62</small></sup>  Și a dat sabiei pe poporul Său și de moștenirea Lui n-a ținut seama. </p>
<p id="v63"><sup><small>63</small></sup>  Pe tinerii lor i-a mistuit focul și fecioarele lor n-au fost înconjurate cu cinste. </p>
<p id="v64"><sup><small>64</small></sup>  Preoții lor de sabie au căzut și văduvele lor nu vor plânge. </p>
<p id="v65"><sup><small>65</small></sup>  Și S-a deșteptat Domnul ca cel ce doarme, ca un viteaz amețit de vin, </p>
<p id="v66"><sup><small>66</small></sup>  Și a lovit din spate pe vrăjmașii Săi; ocară veșnică le-a dat lor. </p>
<p id="v67"><sup><small>67</small></sup>  Și a lepădat cortul lui Iosif și seminția lui Efraim n-a ales-o; </p>
<p id="v68"><sup><small>68</small></sup>  Ci a ales seminția lui Iuda, Muntele Sion, pe care l-a iubit. </p>
<p id="v69"><sup><small>69</small></sup>  Și a zidit locașul Său cel sfânt, ca înălțimea cerului; pe pământ l-a întemeiat pe el în veac. </p>
<p id="v70"><sup><small>70</small></sup>  Și a ales pe David robul Său și l-a luat pe el de la turmele oilor. </p>
<p id="v71"><sup><small>71</small></sup>  De lângă oile ce nasc l-a luat pe el, ca să pască pe Iacob, poporul Său, și pe Israel, moștenirea Sa. </p>
<p id="v72"><sup><small>72</small></sup>  Și i-a păscut pe ei întru nerăutatea inimii lui și în priceperea mâinii lui i-a povățuit pe ei. </p>
<h2>Referințe</h2>
<div>
<ol>
  <li id="fn1"><a href="#cite1">↑</a> 78:17,35,56 <i>Cel mai înalt</i>: <a href="/ro/The_Urantia_Book/93#p3_2">CU 93:3.2</a>.  <i>Dumnezeu Preaînalt</i>: <a href="/ro/The_Urantia_Book/93#p2_3">CU 93:2.3</a>.  <i>Cele mai mari</i>: <a href="/ro/The_Urantia_Book/43#p3_1">CU 43:3.1</a>. </li>
  <li id="fn2"><a href="#cite2">↑</a> 78:36 <i>Mai flatat cu buzele</i>: <a href="/ro/The_Urantia_Book/149#p6_12">CU 149:6.12</a>. </li>
</ol>
</div>
