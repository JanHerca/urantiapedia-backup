<!--
title: Iov - Capitol 15
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Job/14">Iov - Capitol 14</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Job/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Job/16">Iov - Capitol 16</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Atunci Elifaz, din Teman, a răspuns și a zis: <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  "Este oare cinstit pentru înțelept să răspundă cu cuvinte ușuratice și să-și umple pieptul cu suflarea vântului de răsărit? </p>
<p id="v3"><sup><small>3</small></sup>  I se cuvine lui să judece cu vorbe seci și prin cuvântări care n-au nici o noimă? </p>
<p id="v4"><sup><small>4</small></sup>  Tu mergi atât de departe, încât desființezi cucernicia și nesocotești rugăciunea înaintea lui Dumnezeu. </p>
<p id="v5"><sup><small>5</small></sup>  Nelegiuirea ta insuflă gura ta și tu împrumuți vorbirea ta de la cei vicleni. </p>
<p id="v6"><sup><small>6</small></sup>  Chiar gura ta te osândește și nu eu, chiar buzele tale sunt martore împotriva ta. </p>
<p id="v7"><sup><small>7</small></sup>  Nu cumva ești tu cel dintâi om care s-a născut? Venit-ai tu pe lume mai înainte decât munții? </p>
<p id="v8"><sup><small>8</small></sup>  Ai stat tu de sfat cu Dumnezeu și te-ai făcut tu stăpân pe toată înțelepciunea? </p>
<p id="v9"><sup><small>9</small></sup>  Ce știi tu pe care să nu-l știm și noi? Ce pricepi tu și noi nu pricepem? </p>
<p id="v10"><sup><small>10</small></sup>  Printre noi se află oameni vechi de zile, bătrâni mai în vârstă decât tatăl tău. </p>
<p id="v11"><sup><small>11</small></sup>  Ți se pare puțin lucru mângâierile în numele lui Dumnezeu și cuvintele spuse cu blândețe? </p>
<p id="v12"><sup><small>12</small></sup>  De ce te lași târât de inima ta și de ce privești așa trufaș cu ochii tăi? </p>
<p id="v13"><sup><small>13</small></sup>  De ce întorci spre Dumnezeu mânia ta și dai drumul din gura ta la astfel de cuvântări? </p>
<p id="v14"><sup><small>14</small></sup>  Ce este omul ca să se creadă curat, și cel născut din femeie, ca să se creadă neprihănit? </p>
<p id="v15"><sup><small>15</small></sup>  Dacă Dumnezeu nu are încredere în sfinții Săi și dacă cerurile nu sunt destul de curate înaintea ochilor Săi, </p>
<p id="v16"><sup><small>16</small></sup>  Cu atât mai puțin o făptură urâcioasă și stricată cum este omul cel ce bea nedreptatea ca apa. </p>
<p id="v17"><sup><small>17</small></sup>  Vreau să-ți dau o învățătură, ascultă-mă; și ceea ce am văzut vreau să-ți aduc la cunoștință; </p>
<p id="v18"><sup><small>18</small></sup>  Ceea ce înțelepții au vestit fără să ascundă nimic, precum au auzit de la părinții lor, </p>
<p id="v19"><sup><small>19</small></sup>  Atunci când țara le-a fost dată numai lor și nici un străin nu se așezase încă printre ei. </p>
<p id="v20"><sup><small>20</small></sup>  Nelegiuitul se chinuiește în toate zilele vieții sale și de-a lungul anilor hărăziți celui tiran. </p>
<p id="v21"><sup><small>21</small></sup>  Glasuri îngrozitoare fac larmă în urechile lui; în mijlocul păcii, i se pare că un ucigaș se năpustește asupra lui. </p>
<p id="v22"><sup><small>22</small></sup>  El nu mai nădăjduiește să mai iasă din întuneric și își simte capul mereu sub sabie. </p>
<p id="v23"><sup><small>23</small></sup>  Se și vede aruncat de mâncare vulturilor, fiindcă știe că prăpădul lui este fără întârziere. </p>
<p id="v24"><sup><small>24</small></sup>  Ziua întunericul îl înspăimântă. Zbuciumul și tulburarea îl strâng la mijloc și se aruncă asupra-i gata de împresurare, </p>
<p id="v25"><sup><small>25</small></sup>  Fiindcă a îndrăznit să-și îndrepte mâna împotriva lui Dumnezeu și să facă pe viteazul față de Cel Atotputernic; </p>
<p id="v26"><sup><small>26</small></sup>  Fiindcă a îndrăznit să năvălească împotriva Lui cu gâtul întins și la adăpostul scuturilor sale groase și rotunde. </p>
<p id="v27"><sup><small>27</small></sup>  Chipul lui i se ascundea în grăsime și osânza stătea grea pe coapsele lui, </p>
<p id="v28"><sup><small>28</small></sup>  Și sălășluia în cetăți pustiite, în case în care nu mai stătea nimeni, fiindcă amenințau să se prăbușească. </p>
<p id="v29"><sup><small>29</small></sup>  Nu va aduna bogăție și ce are nu va ține mult, iar umbra lui nu se va lungi pe pământ. </p>
<p id="v30"><sup><small>30</small></sup>  Nu va mai putea să iasă din întuneric. Focul va mistui ramurile sale și vijelia va mătura florile lui; </p>
<p id="v31"><sup><small>31</small></sup>  Să nu se creadă în minciună, fiindcă știm că e deșertăciune. </p>
<p id="v32"><sup><small>32</small></sup>  Vrejul său se va ofili mai înainte de vreme și mlădița sa nu va da muguri verzi. </p>
<p id="v33"><sup><small>33</small></sup>  Ca vița mănată, va lăsa să cadă rodul său și la fel ca măslinul va împrăștia florile sale. </p>
<p id="v34"><sup><small>34</small></sup>  Fiindcă ceata celui rău la inimă va fi lăsată stearpă și focul mistuie corturile cu bogății de jaf. </p>
<p id="v35"><sup><small>35</small></sup>  Ei zămislesc răutatea și nasc nelegiuirea, dar cu aceasta pântecele lor dospește înșelăciunea". </p>
<h2>Referințe</h2>
<div>
<ol>
  <li id="fn1"><a href="#cite1">↑</a> 15:1-35 <i>Elifaz mai sever</i>: <a href="/ro/The_Urantia_Book/148#p6_9">CU 148:6.9</a>. </li>
</ol>
</div>
