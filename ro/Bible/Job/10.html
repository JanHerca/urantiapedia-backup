<!--
title: Iov - Capitol 10
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Job/9">Iov - Capitol 9</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Job/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Job/11">Iov - Capitol 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Sufletul meu este dezgustat de viața mea. Voi lăsa să curgă slobodă tânguirea mea și voi vorbi întru suferința sufletului meu. </p>
<p id="v2"><sup><small>2</small></sup>  Voi spune către Domnul: Nu mă osândi; lămurește-mă, să știu pentru ce Te cerți cu mine. </p>
<p id="v3"><sup><small>3</small></sup>  Care e folosul Tău, când ești aprig și disprețuiești făptura mâinilor Tale și ești surâzător la sfatul celor răi? </p>
<p id="v4"><sup><small>4</small></sup>  Ai Tu ochi materiali și vezi lucrurile precum le vede omul? </p>
<p id="v5"><sup><small>5</small></sup>  Zilele Tale sunt oare ca zilele omului și anii Tăi ca anii omenești, </p>
<p id="v6"><sup><small>6</small></sup>  Ca să cercetezi fărădelegea mea și să cauți păcatul meu, </p>
<p id="v7"><sup><small>7</small></sup>  Când știi bine că nu sunt vinovat și că nimeni nu mă poate scăpa din mâna Ta? </p>
<p id="v8"><sup><small>8</small></sup>  Mâinile Tale m-au făcut și m-au zidit și apoi Tu mă nimicești în întregime. </p>
<p id="v9"><sup><small>9</small></sup>  Adu-ți aminte că m-ai făcut din pământ și că mă vei întoarce în țărână. </p>
<p id="v10"><sup><small>10</small></sup>  Nu m-ai turnat oare ca pe lapte și nu m-ai închegat ca pe caș? </p>
<p id="v11"><sup><small>11</small></sup>  M-ai îmbrăcat în piele și în carne, m-ai țesut din oase și din vine; </p>
<p id="v12"><sup><small>12</small></sup>  Apoi mi-ai dat viață, și bunăvoința Ta și purtarea Ta de grijă au ținut vie suflarea mea, </p>
<p id="v13"><sup><small>13</small></sup>  Și ceea ce Tu țineai ascuns în inima Ta, iată știu acum gândul Tău: </p>
<p id="v14"><sup><small>14</small></sup>  Dacă păcătuiesc, Tu mă supraveghezi și nu mă dezvinovățești de greșeala mea. </p>
<p id="v15"><sup><small>15</small></sup>  Dacă sunt vinovat este amar de mine și dacă sunt drept nu cutez să ridic capul, ca unul ce sunt sătul de ocară și sunt apăsat de necazuri. </p>
<p id="v16"><sup><small>16</small></sup>  Și astfel fără vlagă cum sunt, Tu mă vânezi ca un leu și din nou Te arăți minunat față de mine. </p>
<p id="v17"><sup><small>17</small></sup>  Tu înnoiești dușmănia Ta împotriva mea. Tu sporești mânia Ta asupră-mi ca niște oștiri primenite care se luptă cu mine. </p>
<p id="v18"><sup><small>18</small></sup>  De ce m-ai scos din sânul mamei mele? Aș fi murit și nici un ochi nu m-ar fi văzut! </p>
<p id="v19"><sup><small>19</small></sup>  Aș fi fost ca unul care n-a fost niciodată și din pântecele mamei mele aș fi trecut în mormânt. </p>
<p id="v20"><sup><small>20</small></sup>  Nu sunt oare zilele mele destul de puține? Dă-Te la o parte ca să pot să-mi vin puțin în fire, </p>
<p id="v21"><sup><small>21</small></sup>  Mai înainte ca să plec spre a nu mă mai întoarce din ținutul întunericului și al umbrelor morții, </p>
<p id="v22"><sup><small>22</small></sup>  Țara de întuneric și neorânduială unde lumina e totuna cu bezna". </p>
