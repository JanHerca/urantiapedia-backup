<!--
title: Iov - Capitol 14
description: 
published: true
date: 2022-10-8T9:56:58Z
tags: bible, bible—job
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td><a href="/ro/Bible/Job/13">Iov - Capitol 13</a></td>
        <td><a href="/ro/Bible/Job/Index">Index</a></td>
        <td><a href="/ro/Bible/Job/15">Iov - Capitol 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Omul născut din femeie are puține zile de trăit, dar se satură de necazuri. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Ca și floarea, el crește și se veștejește și ca umbra el fuge și e fără durată. </p>
<p id="v3"><sup><small>3</small></sup>  Și asupra lui privești și pe mine Tu mă silești să vin la judecată cu Tine. </p>
<p id="v4"><sup><small>4</small></sup>  Cine ar putea să scoată ceva curat din ceea ce este necurat? Nimeni! </p>
<p id="v5"><sup><small>5</small></sup>  Deoarece zilele lui sunt măsurate și știi socoteala lunilor lui și i-ai pus un hotar peste care nu va trece. </p>
<p id="v6"><sup><small>6</small></sup>  Întoarce-ți privirea de la el, ca să aibă puțin răgaz, să se poată bucura ca simbriașul la sfârșitul zilei (de muncă). </p>
<p id="v7"><sup><small>7</small></sup>  Un copac, de pildă, tot are nădejde, căci dacă-l tai, el crește din nou și vlăstarii nu-i vor lipsi. </p>
<p id="v8"><sup><small>8</small></sup>  Dacă rădăcina lui îmbătrânește în pământ și dacă trunchiul lui putrezește, </p>
<p id="v9"><sup><small>9</small></sup>  Când dă de apă înverzește din nou și se acoperă cu ramuri ca și cum ar fi atunci sădit. </p>
<p id="v10"><sup><small>10</small></sup>  Dar omul când moare rămâne nimicit; când omul își dă sufletul, unde mai este el? </p>
<p id="v11"><sup><small>11</small></sup>  Apele mărilor pot să dispară, fluviile pot să scadă și să sece. </p>
<p id="v12"><sup><small>12</small></sup>  La fel și omul se culcă și nu se mai scoală; și cât vor sta cerurile, el nu se mai deșteaptă și nu se mai trezește din somnul lui. </p>
<p id="v13"><sup><small>13</small></sup>  O, de m-ai ascunde în împărăția morților, ca să mă ții acolo până când va trece mânia Ta, și de mi-ai soroci o vreme, când iarăși să-ți aduci aminte de mine! </p>
<p id="v14"><sup><small>14</small></sup>  Dacă omul a murit o dată, fi-va el iarăși viu? Toate zilele robiei mele aș aștepta până ce vor veni să mă schimbe. </p>
<p id="v15"><sup><small>15</small></sup>  Atunci Tu mă vei chema și eu Îți voi răspunde; Tu vei cere înapoi lucrul mâinilor Tale. </p>
<p id="v16"><sup><small>16</small></sup>  Pe când astăzi Tu numeri pașii mei; atunci Tu nu vei mai lua seama la păcatul meu. </p>
<p id="v17"><sup><small>17</small></sup>  Nelegiuirea mea ar fi pecetluită ca într-un sac și greșeala mea ai spăla-o și ai face-o albă. </p>
<p id="v18"><sup><small>18</small></sup>  Și precum muntele se dărâmă și se preface în nisip și precum stânca e rostogolită din locul ei, </p>
<p id="v19"><sup><small>19</small></sup>  Și precum apele mănâncă pietrele și valurile lor acoperă pământul, tot așa Tu sfărâmi nădejdea omului. </p>
<p id="v20"><sup><small>20</small></sup>  Tu Te ridici uriaș împotriva lui, și el se nimicește; Tu schimbi înfățișarea lui și-l trimiți de la Tine. </p>
<p id="v21"><sup><small>21</small></sup>  Dacă feciorii lui ajung la mare cinste, el nu mai știe; dacă au ajuns de râsul lumii, el nu-i mai vede. </p>
<p id="v22"><sup><small>22</small></sup>  Carnea lui e în întristare mare numai pentru el. Sufletul lui numai pentru el e cuprins de jale". </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/ro/Bible/Job/13">Iov - Capitol 13</a></td>
        <td><a href="/ro/Bible/Job/Index">Index</a></td>
        <td><a href="/ro/Bible/Job/15">Iov - Capitol 15</a></td>
      </tr>
    </tbody>
  </table>
</figure>
<h2>Referințe</h2>
<div>
<ol>
  <li id="fn1"><a href="#cite1">↑</a> 14:1 <i>Puține de zile și pline de necaz</i>: <a href="/ro/The_Urantia_Book/148#p6_8">CU 148:6.8</a>. </li>
</ol>
</div>
