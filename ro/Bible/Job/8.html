<!--
title: Iov - Capitol 8
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Job/7">Iov - Capitol 7</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Job/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Job/9">Iov - Capitol 9</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Atunci Bildad din Șuah a răspuns și a zis: <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  "Până când vei tot vorbi astfel de lucruri și cuvintele din gura ta vor izvorî ca vijelia? </p>
<p id="v3"><sup><small>3</small></sup>  Dumnezeu o să încovoaie ce e drept? Cel Atotputernic o să strâmbe El dreptatea? </p>
<p id="v4"><sup><small>4</small></sup>  Dacă feciorii tăi au păcătuit față de El, El i-a lăsat să se prăbușească sub povara nelegiuirii lor. </p>
<p id="v5"><sup><small>5</small></sup>  Dar tu dacă vii la Dumnezeu, dacă te rogi de Cel Atotputernic, </p>
<p id="v6"><sup><small>6</small></sup>  Dacă ești nevinovat și fără pată, atunci de bună seamă că va veghea asupra ta și va clădi la loc casa dreptății tale </p>
<p id="v7"><sup><small>7</small></sup>  Și starea ta cea veche va fi nimica toată, atât de mult vei fi deasupra în starea ta cea nouă. </p>
<p id="v8"><sup><small>8</small></sup>  Întreabă pe cei care au fost înaintea noastră și ia aminte la cele trăite și pățite de părinți. </p>
<p id="v9"><sup><small>9</small></sup>  Căci noi suntem de ieri și nu știm nimic, căci zilele noastre pe pământ nu sunt decât o umbră. </p>
<p id="v10"><sup><small>10</small></sup>  Ei îți vor da învățătură, ei îți vor grăi și din inima lor îți vor cuvânta unele ca acestea: </p>
<p id="v11"><sup><small>11</small></sup>  Oare papura crește fără baltă și rogozul fără umezeală? </p>
<p id="v12"><sup><small>12</small></sup>  Pe când încă este în floare și nu este tăiat, el se usucă, mai înainte decât orice buruiană. </p>
<p id="v13"><sup><small>13</small></sup>  Tot așa se întâmplă cu toți aceia care uită pe Dumnezeu și așa se veștejește nădejdea celui nelegiuit. </p>
<p id="v14"><sup><small>14</small></sup>  Încrederea lui e spulberată și bizuința lui este o pânză de păianjen. </p>
<p id="v15"><sup><small>15</small></sup>  Se sprijină pe casa sa, dar ea nu se ține; se agață de ea, dar casa se prăvale. </p>
<p id="v16"><sup><small>16</small></sup>  Stă plin de suc în fața soarelui și în grădina unde este își întinde vlăstarii; </p>
<p id="v17"><sup><small>17</small></sup>  Rădăcinile lui se împletesc cu pietrele și se înfig în adâncul stâncilor. </p>
<p id="v18"><sup><small>18</small></sup>  Dacă îl smulgi din loc, locul îl tăgăduiește: Nu te-am văzut niciodată! </p>
<p id="v19"><sup><small>19</small></sup>  Iată-l acum putred, pe cărare, și din pământ răsar alți vlăstari. </p>
<p id="v20"><sup><small>20</small></sup>  Dumnezeu nu disprețuiește pe cel desăvârșit și nu ia de mână pe răufăcători. </p>
<p id="v21"><sup><small>21</small></sup>  Gura ta va fi plină încă o dată de râsete și buzele tale de veselie. </p>
<p id="v22"><sup><small>22</small></sup>  Cei ce te urăsc se vor înveșmânta în rușine și cortul celor răi va pieri!" </p>
<h2>Referințe</h2>
<div>
<ol>
  <li id="fn1"><a href="#cite1">↑</a> 8:1-22 <i>Bildad, al doilea prieten</i>: <a href="/ro/The_Urantia_Book/148#p6_5">CU 148:6.5</a>. </li>
</ol>
</div>
