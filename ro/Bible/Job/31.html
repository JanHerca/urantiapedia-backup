<!--
title: Iov - Capitol 31
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Job/30">Iov - Capitol 30</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Job/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Job/32">Iov - Capitol 32</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Făcusem legământ cu ochii mei și asupra unei fecioare nu-i ridicam. </p>
<p id="v2"><sup><small>2</small></sup>  Și care este partea pe care Dumnezeu o trimite din ceruri și ce câștig hărăzește, din înălțime, Cel Atotputernic? </p>
<p id="v3"><sup><small>3</small></sup>  Nefericirea nu este ea oare pentru cel nedrept și nenorocirea pentru făptuitorii fărădelegii? </p>
<p id="v4"><sup><small>4</small></sup>  Nu vede, oare, Dumnezeu căile mele și nu numără El toți pașii mei? </p>
<p id="v5"><sup><small>5</small></sup>  Umblat-am oare întru minciună și picioarele mele au zorit spre înșelăciune? </p>
<p id="v6"><sup><small>6</small></sup>  Să mă cântărească în cumpăna dreptății și Dumnezeu să cunoască neprihănirea mea. </p>
<p id="v7"><sup><small>7</small></sup>  Dacă pașii mei s-au abătut de la calea cea dreaptă și inima mea a fost târâtă de ochii mei, iar de mâinile mele s-a lipit vreo murdărie, </p>
<p id="v8"><sup><small>8</small></sup>  Atunci altul să mănânce ceea ce eu semăn și vlăstarii mei să fie scoși din rădăcină! </p>
<p id="v9"><sup><small>9</small></sup>  Dacă inima mea a fost amăgită de vreo femeie și am stat de pândă la ușa aproapelui meu, </p>
<p id="v10"><sup><small>10</small></sup>  Atunci nevasta mea să învârtească la râșniță pentru altul și alții să aibă parte de ea. </p>
<p id="v11"><sup><small>11</small></sup>  Căci aceasta ar fi o urâciune, o nelegiuire vrednică de pedeapsa judecătorilor, </p>
<p id="v12"><sup><small>12</small></sup>  Un foc care mistuie până la iad și care nimicește toată strânsura mea; </p>
<p id="v13"><sup><small>13</small></sup>  Dacă aș fi nesocotit dreptul slugii sau al slujnicei mele, în socotelile lor cu mine, </p>
<p id="v14"><sup><small>14</small></sup>  Ce mă voi face eu; când Dumnezeu se va ridica și ce răspuns ti voi da, când va lua procesul în cercetare? </p>
<p id="v15"><sup><small>15</small></sup>  Cel ce m-a făcut pe mine în pântecele mamei mele nu l-a făcut și pe robul meu? Nu este, oare, El singur Care ne-a alcătuit în pântece? </p>
<p id="v16"><sup><small>16</small></sup>  Datu-m-am, oare, în lături, când săracul dorea ceva și lăsat-am să se stingă de plânsete ochii văduvelor? </p>
<p id="v17"><sup><small>17</small></sup>  Mâncam, oare, singur bucata mea de pâine și orfanului nu-i dădeam din ea? </p>
<p id="v18"><sup><small>18</small></sup>  Dimpotrivă, din tinerețile mele, am crescut pe orfan ca un tată și de la naștere, am călăuzit pe văduvă. </p>
<p id="v19"><sup><small>19</small></sup>  Dacă vedeam un nenorocit fără haină și vreun sărac care n-avea cămașă pe el, </p>
<p id="v20"><sup><small>20</small></sup>  Nu mă binecuvântau coapsele lui și nu-l încălzea lâna mieilor mei? </p>
<p id="v21"><sup><small>21</small></sup>  Dacă am repezit mâna mea împotriva vreunui orfan, fiindcă vedeam că am sprijinitori la masa judecății, </p>
<p id="v22"><sup><small>22</small></sup>  Atunci să cadă umărul meu din încheietură și brațul meu să se dezlege de osul celălalt! </p>
<p id="v23"><sup><small>23</small></sup>  Dar eu mă temeam de pedeapsa lui Dumnezeu și înaintea măreției Lui nu puteam să stau. </p>
<p id="v24"><sup><small>24</small></sup>  Mi-am pus eu încrederea în aur sau am zis aurului lămurit: Tu ești nădejdea mea? </p>
<p id="v25"><sup><small>25</small></sup>  Ori eram fericit peste măsură, că aveam atâta avere și că mâna mea agonisise mult? </p>
<p id="v26"><sup><small>26</small></sup>  Ori când vedeam soarele în strălucirea lui și luna înaintând cu măreție, </p>
<p id="v27"><sup><small>27</small></sup>  A fost inima mea amăgită în taină și am dus eu mâna la gură, ca s-o sărut? </p>
<p id="v28"><sup><small>28</small></sup>  Și aceasta ar fi fost o mare fărădelege, fiindcă aș fi tăgăduit pe Dumnezeul cel Preaînalt. </p>
<p id="v29"><sup><small>29</small></sup>  M-am bucurat eu de nenorocirea dușmanului meu și am tresăltat când vreo răutate dăduse peste el? </p>
<p id="v30"><sup><small>30</small></sup>  Eu n-am îngăduit limbii mele să greșească și să ceară moartea dușmanului, blestemându-l. </p>
<p id="v31"><sup><small>31</small></sup>  Oamenii care țineau de casa mea ziceau: "Unde s-ar găsi vreunul care să nu se fi săturat la masa lui?" </p>
<p id="v32"><sup><small>32</small></sup>  Străinul nu petrecea noaptea niciodată afară; porțile mele le deschideam călătorului. </p>
<p id="v33"><sup><small>33</small></sup>  Acoperit-am eu, ca lumea cealaltă, păcatele mele, ascunzând, în sânul meu, greșeala făptuită, </p>
<p id="v34"><sup><small>34</small></sup>  Pentru că, adică, mă temeam de zarva cetății și mă înspăimânta disprețul cetățenilor și atunci rămâneam fără glas și nu mai mă arătam în poartă? </p>
<p id="v35"><sup><small>35</small></sup>  O, cine, îmi va da pe cineva care să mă asculte? Iată aici iscălitura mea! Cel Atotputernic să-mi răspundă! Iar învinuirea scrisă de potrivnicii mei, </p>
<p id="v36"><sup><small>36</small></sup>  Voi purta-o pe umărul meu, voi înnoda-o în jurul capului meu, ca o cunună. </p>
<p id="v37"><sup><small>37</small></sup>  Îi voi da socoteală de toți pașii mei, ca un principe mă voi înfățișa înaintea Lui. </p>
<p id="v38"><sup><small>38</small></sup>  Nu cumva ogoarele mele cer răzbunare împotriva mea și brazdele lor sunt prididite de lacrimi? </p>
<p id="v39"><sup><small>39</small></sup>  Nu cumva m-am înfruptat din roadele lor și n-am plătit și am făcut pe vechii lor stăpâni să se plângă de mine? </p>
<p id="v40"><sup><small>40</small></sup>  Dacă ar fi așa, atunci să crească pe ele pălămidă în loc de grâu și neghină în loc de orz!" Aici cuvintele lui Iov se termină. </p>
