<!--
title: Iov - Capitol 9
description: 
published: true
date: 2022-10-8T9:56:58Z
tags: bible, bible—job
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td><a href="/ro/Bible/Job/8">Iov - Capitol 8</a></td>
        <td><a href="/ro/Bible/Job/Index">Index</a></td>
        <td><a href="/ro/Bible/Job/10">Iov - Capitol 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Atunci Iov a răspuns și a zis: <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  "Știu bine că așa este; căci cum ar putea un om să fie drept înaintea lui Dumnezeu? </p>
<p id="v3"><sup><small>3</small></sup>  Dacă ar fi să se certe cu El, din o mie de lucruri n-ar putea să-I răspundă nici la unul singur. </p>
<p id="v4"><sup><small>4</small></sup>  A Lui este înțelepciunea și atotputernicia; cine ar putea să-I stea împotrivă și să rămână teafăr? <sup id="cite2"><a href="#fn2">[2]</a></sup></p>
<p id="v5"><sup><small>5</small></sup>  El mișcă munții din loc fără ca ei să prindă de veste că El i-a răsturnat în mânia Lui. </p>
<p id="v6"><sup><small>6</small></sup>  El zguduie pământul din temelia lui, așa încât stâlpii lui se clatină. </p>
<p id="v7"><sup><small>7</small></sup>  El poruncește soarelui și soarele nu se mai ridică. El pune pecetea Lui asupra stelelor. </p>
<p id="v8"><sup><small>8</small></sup>  El singur este Cel ce întinde cerurile și umblă pe valurile mării. </p>
<p id="v9"><sup><small>9</small></sup>  El a zidit Carul mare, Ralița, Pleiadele și cămările stelelor de miazăzi. <sup id="cite3"><a href="#fn3">[3]</a></sup></p>
<p id="v10"><sup><small>10</small></sup>  El a făcut lucruri mari și nepătrunse și minuni fără de număr. <sup id="cite4"><a href="#fn4">[4]</a></sup></p>
<p id="v11"><sup><small>11</small></sup>  Iată, dacă trece pe lângă mine, eu nu-L văd, și dacă se strecoară, eu nu-I prind de veste. <sup id="cite5"><a href="#fn5">[5]</a></sup></p>
<p id="v12"><sup><small>12</small></sup>  Dacă ia și ridică, cine va putea să-L oprească și cine-I va zice: Ce ai făcut? </p>
<p id="v13"><sup><small>13</small></sup>  Dumnezeu nu-și înfrânează mânia Sa și sub El se încovoaie toți slujitorii mândriei. <sup id="cite6"><a href="#fn6">[6]</a></sup></p>
<p id="v14"><sup><small>14</small></sup>  Și eu atunci cum o să-I răspund și ce cuvinte o să aleg? </p>
<p id="v15"><sup><small>15</small></sup>  Chiar dacă aș avea dreptate, nu-I voi răspunde, ci mă voi ruga judecătorului. </p>
<p id="v16"><sup><small>16</small></sup>  Chiar dacă m-ar asculta, când Îl chem, tot n-aș putea să cred că ascultă glasul meu, </p>
<p id="v17"><sup><small>17</small></sup>  Căci El mă sfărâmă ca sub furtună și înmulțește fără cuvânt rănile mele. </p>
<p id="v18"><sup><small>18</small></sup>  El nu-mi dă răgaz să răsuflu și mă adapă cu amărăciune. </p>
<p id="v19"><sup><small>19</small></sup>  Dacă este vorba de putere, El este Cel puternic. Dacă este vorba de judecată, cine mă va apăra? </p>
<p id="v20"><sup><small>20</small></sup>  Oricâtă dreptate aș avea, gura mea mă va osândi și dacă sunt fără prihană ea mă scoate vinovat. </p>
<p id="v21"><sup><small>21</small></sup>  Sunt oare desăvârșit? Eu singur nu mă cunosc pe mine și viața mea o disprețuiesc. </p>
<p id="v22"><sup><small>22</small></sup>  Pentru aceea am zis: Tot una este! El nimicește pe cel desăvârșit și pe cel viclean. </p>
<p id="v23"><sup><small>23</small></sup>  Dacă o nenorocire aduce moartea deodată, ce-I pasă Lui de deznădejdea celor fără de vină? </p>
<p id="v24"><sup><small>24</small></sup>  Dacă o țară a încăput pe mâna unui om viclean, El acoperă fața judecătorilor Săi. Și dacă nu El, cine atunci? </p>
<p id="v25"><sup><small>25</small></sup>  Zilele mele sunt mai grabnice decât un aducător de vești și au fugit fără să vadă fericirea. </p>
<p id="v26"><sup><small>26</small></sup>  S-au strecurat ca niște bărci de papură, ca un vultur care se năpustește asupra prăzii sale. </p>
<p id="v27"><sup><small>27</small></sup>  Dacă zic: Vreau să-mi uit suferința, să-mi schimb înfățișarea și să fiu voios, </p>
<p id="v28"><sup><small>28</small></sup>  Sunt năpădit de teama chinurilor mele, știind bine că Tu nu mă vei scoate nevinovat. </p>
<p id="v29"><sup><small>29</small></sup>  Dacă sunt vinovat, de ce să mă mai trudesc zadarnic? </p>
<p id="v30"><sup><small>30</small></sup>  Dacă m-aș spăla cu zăpadă și mi-aș curăți mâinile cu leșie, </p>
<p id="v31"><sup><small>31</small></sup>  Atunci Tu tot m-ai cufunda în noroi, încât și veșmintele mele s-ar scârbi de mine. </p>
<p id="v32"><sup><small>32</small></sup>  Căci Dumnezeu nu este un om ca mine, ca să stau cu El de vorbă și ca să mergem împreună la judecată. </p>
<p id="v33"><sup><small>33</small></sup>  Între noi nu se află un al treilea care să-și pună mâna peste noi amândoi </p>
<p id="v34"><sup><small>34</small></sup>  Și care să depărteze varga Sa de deasupra capului meu, așa încât groaza Lui să nu mă mai tulbure; </p>
<p id="v35"><sup><small>35</small></sup>  Atunci aș vorbi și nu m-aș mai teme de El. Dar nu este așa și eu sunt singur cu mine însumi. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/ro/Bible/Job/8">Iov - Capitol 8</a></td>
        <td><a href="/ro/Bible/Job/Index">Index</a></td>
        <td><a href="/ro/Bible/Job/10">Iov - Capitol 10</a></td>
      </tr>
    </tbody>
  </table>
</figure>
<h2>Referințe</h2>
<div>
<ol>
  <li id="fn1"><a href="#cite1">↑</a> 9:1--10:22 <i>Deznădejdea lui Iov</i>: <a href="/ro/The_Urantia_Book/148#p6_6">CU 148:6.6</a>. </li>
  <li id="fn2"><a href="#cite2">↑</a> 9:4-10 <i>Creație fizică</i>: <a href="/ro/The_Urantia_Book/29#p0_1">CU 29:0.1</a>. </li>
  <li id="fn3"><a href="#cite3">↑</a> 9:9 <i>Asociații noștri înstelați</i>: <a href="/ro/The_Urantia_Book/41#p3_1">CU 41:3.1</a>. </li>
  <li id="fn4"><a href="#cite4">↑</a> 9:10 <i>Nu-L pot găsi pe Dumnezeu prin cunoaștere</i>: <a href="/ro/The_Urantia_Book/131#p10_3">CU 131:10.3</a>.  <i>Minuni fără număr</i>: <a href="/ro/The_Urantia_Book/2#p1_1">CU 2:1.1</a>. </li>
  <li id="fn5"><a href="#cite5">↑</a> 9:11 <i>Eu nu-L văd...</i>: <a href="/ro/The_Urantia_Book/1#p3_2">CU 1:3.2</a>. </li>
  <li id="fn6"><a href="#cite6">↑</a> 9:13 <i>Dumnezeu a spus să fie supărat</i>: <a href="/ro/The_Urantia_Book/4#p3_2">CU 4:3.2</a>. </li>
</ol>
</div>
