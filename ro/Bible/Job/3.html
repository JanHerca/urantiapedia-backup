<!--
title: Iov - Capitol 3
description: 
published: true
date: 2022-10-8T9:56:58Z
tags: bible, bible—job
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td><a href="/ro/Bible/Job/2">Iov - Capitol 2</a></td>
        <td><a href="/ro/Bible/Job/Index">Index</a></td>
        <td><a href="/ro/Bible/Job/4">Iov - Capitol 4</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  După aceea, Iov a deschis gura sa și a blestemat ziua în care s-a născut. </p>
<p id="v2"><sup><small>2</small></sup>  Și Iov a vorbit și a zis: </p>
<p id="v3"><sup><small>3</small></sup>  "Piară ziua în care m-am născut și noaptea care a zis: un prunc de parte bărbătească s-a zămislit! </p>
<p id="v4"><sup><small>4</small></sup>  Ziua aceea să se facă întuneric și Domnului din cer să nu-I pese de ea și lumina să n-o mai lumineze. </p>
<p id="v5"><sup><small>5</small></sup>  Bezna și umbra morții s-o cotropească, norii s-o învăluiască și toate negurile s-o înspăimânte! </p>
<p id="v6"><sup><small>6</small></sup>  Întunericul să cuprindă noaptea aceea și să nu mai fie pusă în zilele anului și în socoteala lunilor să nu mai intre! </p>
<p id="v7"><sup><small>7</small></sup>  Pustie să rămână noaptea aceea și nici o bucurie să nu pătrundă în ea! </p>
<p id="v8"><sup><small>8</small></sup>  Blestemată să fie de către cei ce blesteamă zilele, de către cei ce știu să descânte Leviatanul. </p>
<p id="v9"><sup><small>9</small></sup>  Să se întunece stelele revărsatului zorilor ei; să aștepte lumina și nimic să nu vină și să nu mai vadă genele aurorei, </p>
<p id="v10"><sup><small>10</small></sup>  Pentru că n-a închis pântecele care m-a zămislit și n-a ascuns durerea dinaintea ochilor mei. </p>
<p id="v11"><sup><small>11</small></sup>  De ce n-am murit când eram în sânul mamei mele? Și nu mi-am dat duhul, ieșind din pântecele ei? <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  De ce m-au primit cei doi genunchi și de ce cei doi sâni mi-au dat să sug? </p>
<p id="v13"><sup><small>13</small></sup>  Căci acum aș sta culcat și liniștit, aș dormi și m-aș odihni, </p>
<p id="v14"><sup><small>14</small></sup>  Cu împărații și cu dregătorii pământului, care și-au zidit morminte în singurătate, </p>
<p id="v15"><sup><small>15</small></sup>  Sau cu domnitorii care umplu de aur și de argint casele lor. </p>
<p id="v16"><sup><small>16</small></sup>  Sau de ce n-am fost o stârpitură aruncată și ascunsă, ca acei prunci care n-au apucat să vadă lumina? </p>
<p id="v17"><sup><small>17</small></sup>  Acolo cei nelegiuiți se astâmpără și cei împovărați se odihnesc. </p>
<p id="v18"><sup><small>18</small></sup>  Acolo cei ce poartă lanțuri ajung la liman de pace și nu mai aud glasul paznicului. </p>
<p id="v19"><sup><small>19</small></sup>  Mic și mare acolo sunt tot una și robul a scăpat de stăpânul său. </p>
<p id="v20"><sup><small>20</small></sup>  Pentru ce dă Dumnezeu lumina vieții celui nenorocit și zile celor cu sufletul amărât; </p>
<p id="v21"><sup><small>21</small></sup>  Celor ce așteaptă moartea, și ea nu vine, și care scormonesc după ea mai mult ca după o comoară; </p>
<p id="v22"><sup><small>22</small></sup>  Celor ce se bucură cu bucurie mare și sunt plini de fericire, fiindcă au găsit un mormânt; </p>
<p id="v23"><sup><small>23</small></sup>  Celui care nu știe încotro să meargă și pe care îl îngrădește Dumnezeu de jur-împrejur? </p>
<p id="v24"><sup><small>24</small></sup>  Gemetele mele sunt pâinea mea și vaietele mele curg ca apa. </p>
<p id="v25"><sup><small>25</small></sup>  De ceea ce mă tem, aceea mi se întâmplă și de ceea ce mi-e frică tocmai de aceea am parte. </p>
<p id="v26"><sup><small>26</small></sup>  N-am nici tihnă, nici odihnă, nu-mi găsesc nici o pace și zbuciumul mă stăpânește". </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/ro/Bible/Job/2">Iov - Capitol 2</a></td>
        <td><a href="/ro/Bible/Job/Index">Index</a></td>
        <td><a href="/ro/Bible/Job/4">Iov - Capitol 4</a></td>
      </tr>
    </tbody>
  </table>
</figure>
<h2>Referințe</h2>
<div>
<ol>
  <li id="fn1"><a href="#cite1">↑</a> 3:11 <i>Renunță la fantomă</i>: <a href="/ro/The_Urantia_Book/86#p5_2">CU 86:5.2</a>. </li>
</ol>
</div>
