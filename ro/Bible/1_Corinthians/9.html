<!--
title: 1 Corinteni - Capitol 9
description: 
published: true
date: 2022-10-8T9:56:58Z
tags: bible, bible—1 corinthians
editor: ckeditor
dateCreated: 2022-8-28T15:50:57Z
-->

<figure class="table chapter-navigator">
  <table>
    <tbody>
      <tr>
        <td><a href="/ro/Bible/1_Corinthians/8">1 Corinteni - Capitol 8</a></td>
        <td><a href="/ro/Bible/1_Corinthians/Index">Index</a></td>
        <td><a href="/ro/Bible/1_Corinthians/10">1 Corinteni - Capitol 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Oare nu sunt eu liber? Nu sunt eu apostol? N-am văzut eu pe Iisus Domnul nostru? Nu sunteți voi lucrul meu întru Domnul? </p>
<p id="v2"><sup><small>2</small></sup>  Dacă altora nu le sunt apostol, vouă, negreșit, vă sunt. Căci voi sunteți pecetea apostoliei mele în Domnul. </p>
<p id="v3"><sup><small>3</small></sup>  Apărarea mea către cei ce mă judecă aceasta este. </p>
<p id="v4"><sup><small>4</small></sup>  N-avem, oare, dreptul, să mâncăm și să bem? </p>
<p id="v5"><sup><small>5</small></sup>  N-avem, oare, dreptul să purtăm cu noi o femeie soră, ca și ceilalți apostoli, ca și frații Domnului, ca și Chefa? </p>
<p id="v6"><sup><small>6</small></sup>  Sau numai eu și Barnaba nu avem dreptul de a nu lucra? </p>
<p id="v7"><sup><small>7</small></sup>  Cine slujește vreodată, în oaste, cu solda lui? Cine sădește vie și nu mănâncă din roada ei? Sau cine paște o turmă și nu mănâncă din laptele turmei? </p>
<p id="v8"><sup><small>8</small></sup>  Nu în felul oamenilor spun eu acestea. Nu spune, oare, și legea acestea? </p>
<p id="v9"><sup><small>9</small></sup>  Căci în Legea lui Moise este scris: "Să nu legi gura boului care treieră". Oare de boi se îngrijește Dumnezeu? </p>
<p id="v10"><sup><small>10</small></sup>  Sau în adevăr pentru noi zice? Căci pentru noi s-a scris: "Cel ce ară trebuie să are cu nădejde, și cel ce treieră, cu nădejdea că va avea parte de roade". </p>
<p id="v11"><sup><small>11</small></sup>  Dacă noi am semănat la voi cele duhovnicești, este, oare, mare lucru dacă noi vom secera cele pământești ale voastre? </p>
<p id="v12"><sup><small>12</small></sup>  Dacă alții se bucură de acest drept asupra voastră, oare, nu cu atât mai mult noi? Dar nu ne-am folosit de dreptul acesta, ci toate le răbdăm, ca să nu punem piedică Evangheliei lui Hristos. </p>
<p id="v13"><sup><small>13</small></sup>  Au nu știți că cei ce săvârșesc cele sfinte mănâncă de la templu și cei ce slujesc altarului au parte de la altar? </p>
<p id="v14"><sup><small>14</small></sup>  Tot așa a poruncit și Domnul celor ce propovăduiesc Evanghelia, ca să trăiască din Evanghelie. </p>
<p id="v15"><sup><small>15</small></sup>  Dar eu nu m-am folosit de nimic din acestea și nu am scris acestea, ca să se facă cu mine așa. Căci mai bine este pentru mine să mor, decât să-mi zădărnicească cineva lauda. </p>
<p id="v16"><sup><small>16</small></sup>  Căci dacă vestesc Evanghelia, nu-mi este laudă, pentru că stă asupra mea datoria. Căci, vai mie dacă nu voi binevesti! </p>
<p id="v17"><sup><small>17</small></sup>  Căci dacă fac aceasta de bună voie, am plată; dar dacă o fac fără voie, am numai o slujire încredințată. </p>
<p id="v18"><sup><small>18</small></sup>  Care este, deci, plata mea? Că, binevestind, pun fără plată Evanghelia lui Hristos înaintea oamenilor, fără să mă folosesc de dreptul meu din Evanghelie. </p>
<p id="v19"><sup><small>19</small></sup>  Căci, deși sunt liber față de toți, m-am făcut rob tuturor, ca să dobândesc pe cei mai mulți; </p>
<p id="v20"><sup><small>20</small></sup>  Cu iudeii am fost ca un iudeu, ca să dobândesc pe iudei; cu cei de sub lege, ca unul de sub lege, deși eu nu sunt sub lege, ca să dobândesc pe cei de sub lege; </p>
<p id="v21"><sup><small>21</small></sup>  Cu cei ce n-au Legea, m-am făcut ca unul fără lege, deși nu sunt fără Legea lui Dumnezeu, ci având Legea lui Hristos, ca să dobândesc pe cei ce n-au Legea; </p>
<p id="v22"><sup><small>22</small></sup>  Cu cei slabi m-am făcut slab, ca pe cei slabi să-i dobândesc; tuturor toate m-am făcut, ca, în orice chip, să mântuiesc pe unii. </p>
<p id="v23"><sup><small>23</small></sup>  Dar toate le fac pentru Evanghelie, ca să fiu părtaș la ea. </p>
<p id="v24"><sup><small>24</small></sup>  Nu știți voi că acei care aleargă în stadion, toți aleargă, dar numai unul ia premiul? Alergați așa ca să-l luați. </p>
<p id="v25"><sup><small>25</small></sup>  Și oricine se luptă se înfrânează de la toate. Și aceia, ca să ia o cunună stricăcioasă, iar noi, nestricăcioasă. </p>
<p id="v26"><sup><small>26</small></sup>  Eu, deci, așa alerg, nu ca la întâmplare. Așa mă lupt, nu ca lovind în aer, </p>
<p id="v27"><sup><small>27</small></sup>  Ci îmi chinuiesc trupul meu și îl supun robiei; ca nu cumva, altora propovăduind, eu însumi să mă fac netrebnic. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/ro/Bible/1_Corinthians/8">1 Corinteni - Capitol 8</a></td>
        <td><a href="/ro/Bible/1_Corinthians/Index">Index</a></td>
        <td><a href="/ro/Bible/1_Corinthians/10">1 Corinteni - Capitol 10</a></td>
      </tr>
    </tbody>
  </table>
</figure>
