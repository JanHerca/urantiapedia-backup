<!--
title: Ezechiel - Capitol 19
description: 
published: true
date: 2022-8-28T15:50:57Z
tags: 
editor: ckeditor
dateCreated: 2022-8-28T15:50:57Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/ro/Bible/Ezekiel/18">Ezechiel - Capitol 18</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/ro/Bible/Ezekiel/Index">Index</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/ro/Bible/Ezekiel/20">Ezechiel - Capitol 20</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Iar tu, fiul omului, fă o tânguire pentru căpeteniile lui Israel și spune: </p>
<p id="v2"><sup><small>2</small></sup>  "Ce este mama ta? O leoaică! Ea a dormit între lei și între puii de leu și-a alăptat puii săi. </p>
<p id="v3"><sup><small>3</small></sup>  A crescut pe unul din puii săi, care s-a făcut leu, și a învățat să sfâșie prada, și a mâncat oameni. </p>
<p id="v4"><sup><small>4</small></sup>  Și auzind popoarele de dânsul, a fost prins în groapa lor și l-au adus în lanțuri în țara Egiptului. </p>
<p id="v5"><sup><small>5</small></sup>  Așteptând leoaica puțin timp și văzând că așteptarea sa este zadarnică, a luat pe altul din puii săi și l-a făcut leu. </p>
<p id="v6"><sup><small>6</small></sup>  Acesta, făcându-se leu, a început să umble printre lei și a învățat să sfâșie prada și a mâncat oameni; </p>
<p id="v7"><sup><small>7</small></sup>  A atacat casele lor și le-a pustiit cetățile; și de larma răgetului lui, țara și locuitorii ei s-au îngrozit și s-a pustiit țara și toate satele ei. </p>
<p id="v8"><sup><small>8</small></sup>  Atunci s-au sculat împotriva lui neamurile din ținuturile vecine, și-au întins cursele lor împotriva lui și el a fost prins în groapa lor; </p>
<p id="v9"><sup><small>9</small></sup>  Atunci l-au pus în lanțuri într-o cușcă și l-au dus la regele Babilonului; apoi l-au vârât într-o cetate, ca să nu se mai audă glasul lui prin munții lui Israel. </p>
<p id="v10"><sup><small>10</small></sup>  Mama ta a fost ca o viță de vie, răsădită lângă apă; rămuroasă și roditoare a fost ea din pricina belșugului de apă. </p>
<p id="v11"><sup><small>11</small></sup>  Și ea avea coarde tari, pentru sceptre regale, și și-a ridicat trunchiul său sus printre ramuri dese și atrăgea privirile cu înălțimea ei și mulțimea ramurilor ei. </p>
<p id="v12"><sup><small>12</small></sup>  Dar a fost ruptă cu mânie și aruncată la pământ, vântul de răsărit a uscat rodul ei; ramurile ei cele puternice au fost rupte, s-au uscat și le-a mistuit focul. </p>
<p id="v13"><sup><small>13</small></sup>  Iar acum ea a fost sădită în pustiu, într-un pământ sec și însetat. </p>
<p id="v14"><sup><small>14</small></sup>  Din trunchiul ce poartă ramurile ei a ieșit foc, a mistuit rodul ei și nu au mai rămas în ea coarde puternice pentru sceptrele regale. Aceasta este cântare de jale și de jale va rămâne". </p>
