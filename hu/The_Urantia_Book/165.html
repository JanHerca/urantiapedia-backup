<!--
title: ÍRÁS 165. A PEREAI KÜLDETÉS KEZDETE
description: 
published: true
date: 2022-10-6T8:38:57Z
tags: the urantia book—papers
editor: ckeditor
dateCreated: 2022-8-10T23:6:51Z
-->

<figure class="table chapter-navigator">
  <table>
    <tbody>
      <tr>
        <td><a href="/hu/The_Urantia_Book/164">írás 164. A templomszentelés ünnepén</a></td>
        <td><a href="/hu/The_Urantia_Book/Index">Index</a></td>
        <td><a href="/hu/The_Urantia_Book/166">írás 166. Az utolsó látogatás Észak-Pereában</a></td>
      </tr>
    </tbody>
  </table>
</figure>
<span id="p0"> <a href="#p0" class="toc-anchor">¶</a> </span>
<p id="p0_1"><sup><small>165:0.1</small></sup>  ABNER, Keresztelő János tizenkét apostolának korábbi vezetője, nazireus és az engedibeli nazireus tanoda egykori feje, most pedig az ország hetven hírnökének főnöke Kr.u. 30. január 3-án, kedden összehívta a társait és elmondta nekik az utolsó utasításokat, mielőtt elküldte volna őket a Perea összes városában és falvában teljesítendő küldetésre. E pereai küldetés csaknem három hónapig tartott és ez volt a Mester utolsó segédkezése. E munkából Jézus egyenesen Jeruzsálembe ment, hogy átessen a húsvér testben rá váró utolsó tapasztalásain. A hetvenek, akiknek segítségére volt Jézus és a tizenkét apostol rendszeres munkája is, a következő kisebb-nagyobb városokban és mintegy ötven további faluban tevékenykedtek: Zafón, Gadara, Maked, Arbela, Ramat, Edrei, Bozora, Kaszpin, Mispa, Gerasza, Ragaba, Szukkot, Amathusz, Ádám, Penuel, Kapitoliasz, Dion, Hatita, Gadda, Filadelfia, Jogbeha, Gileád, Bet-Nimra, Türosz, Elealah, Liviasz, Hesbon, Kallirhoé, Bet-Peor, Shittim, Szibma, Médeba, Bet-Meon, Areopolisz és Aroer.</p>
<p id="p0_2"><sup><small>165:0.2</small></sup>  E pereai vándorút alatt az ekkor hatvankét tagú női testület vette át a betegek számára való segédkezési munka nagyobb részét. Ez volt az országról szóló evangélium nemes szellemi jellege kialakulásának utolsó időszaka, és ezért aztán mentes volt a csodatételektől. Palesztina egyetlen más részében sem végeztek az apostolok és Jézus tanítványai ilyen kiterjedt munkát, és egyetlen más vidéken sem fogadták el a polgárok jobb rétegei ilyen általánosan a Mester tanításait.</p>
<p id="p0_3"><sup><small>165:0.3</small></sup>  Pereát ekkoriban nagyjából egyenlő mértékben népesítették be nem-zsidók és zsidók, mert a zsidókat általánosan eltávolították ezekről a területekről Júdás Makkabeus idejében. Perea volt egész Palesztina legszebb és legfestőibb tartománya. A zsidók általában úgy utaltak rá, mint „a Jordánon túli földre”.</p>
<p id="p0_4"><sup><small>165:0.4</small></sup>  Jézus végig ezen időszak alatt megosztotta idejét a pellai tábor és a tizenkettekkel megtett utazások között, akikkel a hetveneket segítette azokban a városokban, ahol amazok tanítottak és szónokoltak. A hetvenek Abner utasításai szerint megkereszteltek minden hívőt, bár Jézus ezzel sohasem bízta meg őket.</p>
<h2 id="p1" class="toc-header"><a href="#p1" class="toc-anchor">¶</a> 1. A PELLAI TÁBORBAN </h2>
<p id="p1_1"><sup><small>165:1.1</small></sup>  Január közepére több mint ezerkétszáz ember gyűlt össze Pellánál, és Jézus minden nap legalább egy alkalommal tanította is a sokaságot, amikor éppen a táborban tartózkodott, és rendszerint délelőtt kilenc órakor beszélt, ha az eső nem akadályozta meg ebben. Péter és a többi apostol délutánonként tanított<sup id="cite1"><a href="#fn1">[1]</a></sup>. Az estéket Jézus fenntartotta a szokás szerint kérdésekkel és válaszokkal töltött tanácskozásokra, melyekre a tizenkettek és más haladó tanítványok társaságában került sor. Az esti csoportok átlagosan ötvenfősek voltak.</p>
<p id="p1_2"><sup><small>165:1.2</small></sup>  Március közepére, akkorra, amikor Jézus elindult Jeruzsálem felé, négyezernél is több ember alkotta azt a népes hallgatótábort, mely reggelente Jézus, illetőleg Péter hitszónoklatában részesült. A Mester a földi munkája befejezéséül azt az időpontot választotta, amikor az üzenete iránti érdeklődés magasan szárnyalt, a legmagasabban, az ország fejlődésének e második vagy nem csodatételes szakaszában. A tömeg háromnegyede igazságkereső volt, azonban nagy számban jelen voltak közöttük farizeusok is Jeruzsálemből és máshonnan, valamint volt számos kétkedő és gáncsoskodó is.</p>
<p id="p1_3"><sup><small>165:1.3</small></sup>  Jézus és a tizenkét apostol az ideje nagy részét a pellai táborban összegyűlt sokaságnak szentelte. A tizenkettek kevés vagy semennyi figyelmet sem szenteltek a külső munkának, csak Jézussal mentek ki, hogy időről időre meglátogassák Abner társait. Abner igen jól ismerte a pereai körzetet, lévén, hogy e területen végezte a munkája nagy részét korábbi mestere, Keresztelő János. A pereai küldetés megkezdését követően Abner és a hetvenek többé nem tértek vissza a pellai táborba.</p>
<h2 id="p2" class="toc-header"><a href="#p2" class="toc-anchor">¶</a> 2. HITSZÓNOKLAT A JÓ PÁSZTORRÓL </h2>
<p id="p2_1"><sup><small>165:2.1</small></sup>  Jeruzsálemiek, farizeusok és mások háromszáz főnél is nagyobb létszámú csoportja követte Jézust észak felé, Pelláig, miután Jézus sietve elkerülte a zsidó vezetők bíráskodását a templomszentelés ünnepének végén; és e zsidó tanítók és vezetők jelenlétében, valamint a tizenkét apostol füle hallatára történt, hogy Jézus elmondta a „jó pásztorról” szóló hitszónoklatot. Egy félórás kötetlen beszélgetést követően a mintegy százfős csoporthoz szólva Jézus azt mondta:</p>
<p id="p2_2"><sup><small>165:2.2</small></sup>  „Ma este sok mondanivalóm van számotokra, és mivel sokan közületek a tanítványaim és némelyek az esküdt ellenségeim, a tanításomat példázatban mondom el, hogy mindegyikőtök olyannak vehesse, amilyet a szíve befogad.</p>
<p id="p2_3"><sup><small>165:2.3</small></sup>  Ma este olyan emberek vannak itt előttem, akik hajlandók volnának meghalni értem és az országról szóló ezen örömhírért, és némelyikük fel is ajánlja majd életét az elkövetkező évek során; és vannak itt olyanok is, a hagyomány rabszolgái, akik Jeruzsálemtől követtek engem, és akik az összezavart és rászedett vezetőikkel az Ember Fiának elpusztítására törekednek. A húsvér testben most élt életem ítél majd mindkettő felett, az igaz pásztorok felett és a hamis pásztorok felett<sup id="cite2"><a href="#fn2">[2]</a></sup>. Ha a hamis pásztor vak volna, akkor bűntelen lenne, de ti azt állítjátok, hogy láttok; tanítóknak valljátok magatokat Izráelben; ezért a bűnötök rajtatok marad.</p>
<p id="p2_4"><sup><small>165:2.4</small></sup>  Az igaz pásztor összetereli a nyáját a karámba éjszakára a veszély idején<sup id="cite3"><a href="#fn3">[3]</a></sup>. Amikor eljön a reggel, belép a karámba a kapun, és amikor szól, a juhok megismerik a hangját. Az a pásztor, aki nem a kapun megy be a juhok aklába, hanem máshonnan hatol be, az tolvaj és rabló<sup id="cite4"><a href="#fn4">[4]</a></sup>. Az igaz pásztor az akolba akkor megy be, amikor a kapuőr kinyitotta előtte a kaput, és a juhai, megismervén a hangját, előjönnek a szavára; és amikor azokat, melyek az övéi, így kivezette, a jó pásztor elindul előttük; az élen halad és a juhok követik. A juhai azért követik, mert ismerik a hangját; idegent nem követnének. Elfutnak az idegen elől, mert nem ismerik a hangját<sup id="cite5"><a href="#fn5">[5]</a></sup>. A tömeg, mely itt körénk gyűlt olyan, mint a pásztor nélküli bárányok, de amikor hozzájuk szólunk, ők megismerik a pásztor hangját, és követnek minket; legalábbis azok, akik vágynak az igazságra és szomjazzák az igazságosságot. Némelyiketek nem az én nyájamba tartozik; nem ismeritek a hangomat és nem követtek. És mivel hamis pásztorok vagytok, a bárányok nem ismerik a hangotokat és nem követnek titeket.”</p>
<p id="p2_5"><sup><small>165:2.5</small></sup>  Amikor Jézus elmondta ezt a példabeszédet, senki sem tett fel kérdést. Egy idő után újra beszélni kezdett és elkezdte magyarázni a példázatot:</p>
<p id="p2_6"><sup><small>165:2.6</small></sup>  „Nektek, akik az Atyám nyájainak segédpásztorai akartok lenni, nem csak hogy méltó vezetőknek kell lennetek, hanem <i>táplálnotok</i> is kell a nyájat jó élelemmel; nem vagytok igaz pásztorok, hacsak nem vezetitek a nyájaitokat zöld mezőkre és nyugodt vizek mellé<sup id="cite6"><a href="#fn6">[6]</a></sup>.</p>
<p id="p2_7"><sup><small>165:2.7</small></sup>  És most, nehogy némelyikőtök túl könnyen megértse ezt a példabeszédet, kijelentem, hogy én vagyok a kapu az Atya juhaklához is és ugyanakkor én vagyok az igaz pásztor az Atyám nyájai számára is<sup id="cite7"><a href="#fn7">[7]</a></sup>. Minden pásztor, aki nélkülem akar bejutni az akolba, kudarcot fog vallani, és a bárányok nem fognak hallgatni a hangjára. Én vagyok a kapu azokkal együtt, akik segédkeznek nekem. Minden lélek, aki az általam teremtett és elrendelt módon lép az örökkévaló útra, az üdvözül és képes lesz továbbmenni, míg csak el nem éri a Paradicsom örökkévaló mezőit.</p>
<p id="p2_8"><sup><small>165:2.8</small></sup>  De ugyancsak én vagyok a juhaiért még az életét adni is hajlandó igaz pásztor<sup id="cite8"><a href="#fn8">[8]</a></sup>. A tolvaj csak azért tör be az akolba, hogy lopjon, öljön és pusztítson; de én azért jöttem, hogy nektek mind életetek legyen és az bőségben legyen. Aki bérenc, megfutamodik a veszély fokozódásával és hagyja, hogy a juhokat széttépjék és elpusztítsák; de az igaz pásztor nem szalad el, amikor jön a farkas; megvédi a nyáját, és ha szükséges, életét is adja a bárányaiért. Bizony, bizony mondom nektek, barátaim és ellenségeim, én vagyok az igaz pásztor; ismerem az enyéimet és az enyéim ismernek engem. Én nem fogok elfutni a veszély elől. Befejezem az Atyám akarata beteljesítésének szolgálatát, és nem fogom elhagyni a nyájat, melyet az Atya rám bízott.</p>
<p id="p2_9"><sup><small>165:2.9</small></sup>  De sok más bárányaim is vannak nem ebből a nyájból, és e szavak nem csak e világra érvényesek<sup id="cite9"><a href="#fn9">[9]</a></sup>. E más bárányok szintén hallgatnak rám és megismerik a hangomat, és én megígértem az Atyának, hogy mindet egy akolba terelem, az Isten fiainak egy testvériségébe. Akkor majd mind megismeritek az egy pásztor hangját, az igaz pásztorét, és mind elismeritek az Isten atyaságát.</p>
<p id="p2_10"><sup><small>165:2.10</small></sup>  Akkor megtudjátok majd, hogy az Atya miért szeret engem és miért bízta énrám az összes nyáját ezen a területen; azért, mert az Atya tudja, hogy nem fogok megtorpanni a juhakol védelmezése során, hogy én nem fogom elhagyni a bárányaimat, és hogyha szükséges, nem fogok habozni, hogy életemet áldozzam az ő számos nyájának szolgálatában<sup id="cite10"><a href="#fn10">[10]</a></sup>. De jegyezzétek meg, ha odaadom az életemet, fel is veszem újra. Sem ember, sem bármely más teremtmény nem képes elvenni az életemet. Megvan a jogom és a hatalmam, hogy odaadjam az életemet, és ugyanúgy megvan a hatalmam és jogom azt újra felvenni. Ti nem érthetitek ezt, de ilyen hatáskört kaptam az Atyámtól még mielőtt e világ meglett.”</p>
<p id="p2_11"><sup><small>165:2.11</small></sup>  Amikor meghallották e szavakat, az apostolai összezavarodtak, a tanítványai elképedtek, a Jeruzsálemből és környékéről való farizeusok pedig késő éjszakáig vitatták ezt, mondván, „Ez vagy őrült vagy ördög szállta meg<sup id="cite11"><a href="#fn11">[11]</a></sup>.” De a jeruzsálemi tanítók közül azt mondták némelyek: „Úgy beszél, mint akinek tekintélye van; mellesleg, ki látott már olyat, hogy valakit megszállt az ördög és az felnyitja a vakon született ember szemét és véghez viszi mindazokat a csodás dolgokat, melyeket ez az ember megtett?”</p>
<p id="p2_12"><sup><small>165:2.12</small></sup>  Másnap a zsidó tanítóknak mintegy a fele megvallotta a hitét Jézusban, míg a másik fele feldúltan visszatért a jeruzsálemi és más helységbeli otthonába<sup id="cite12"><a href="#fn12">[12]</a></sup>.</p>
<h2 id="p3" class="toc-header"><a href="#p3" class="toc-anchor">¶</a> 3. SZOMBATI HITSZÓNOKLAT PELLÁBAN </h2>
<p id="p3_1"><sup><small>165:3.1</small></sup>  Január végére a szombat délutáni tömegek létszáma csaknem elérte a háromezret<sup id="cite13"><a href="#fn13">[13]</a></sup>. Január 28-án, szombaton mondta el Jézus az emlékezetes beszédét a „bizodalomról és a szellemi felkészültségről”. Simon Péter néhány bevezető megjegyzése után a Mester azt mondta:</p>
<p id="p3_2"><sup><small>165:3.2</small></sup>  „Amit már sokszor elmondtam az apostolaimnak és a tanítványaimnak, most kijelentem e sokaságnak is: óvakodjatok a farizeusok kovászától, ami a képmutatás, mely előítéletből születik és a hagyományhoz való ragaszkodásból táplálkozik, jóllehet a farizeusok közül soknak őszinte a szíve és némelyikük tanítványomként van itt<sup id="cite14"><a href="#fn14">[14]</a></sup><sup id="cite15"><a href="#fn15">[15]</a></sup>. Rövidesen mindannyian megértitek a tanításomat, mert most nincs semmi elrejtve, ami nyilvánosságra ne kerülne<sup id="cite16"><a href="#fn16">[16]</a></sup>. Ami még el van rejtve előletek, mind a tudtotokra adatik, amint az Ember Fia teljesítette a küldetését a földön és a húsvér testben.</p>
<p id="p3_3"><sup><small>165:3.3</small></sup>  Rövidesen, nagyon hamar az ellenségeink által titkon és sötétben tervezett dolgok napvilágra kerülnek és világgá fogják kürtölni azokat<sup id="cite17"><a href="#fn17">[17]</a></sup>. De én azt mondom nektek, barátaim, amikor az Ember Fiának elpusztítására törekednek, ne féljetek tőlük<sup id="cite18"><a href="#fn18">[18]</a></sup>. Ne féljetek azoktól, akik ugyan képesek megölni a testet, azután viszont már nincs több hatalmuk rajtatok<sup id="cite19"><a href="#fn19">[19]</a></sup>. Arra intelek benneteket, hogy ne féljetek senkitől a mennyben vagy a földön, de örvendezzetek, hogy ismeritek Őt, akinek megvan a hatalma ahhoz, hogy megszabadítson titeket minden becstelenségtől és feddhetetlenként állítson titeket egy világegyetem ítélőszéke elé.</p>
<p id="p3_4"><sup><small>165:3.4</small></sup>  Ugye két fillérért öt verebet is adnak? Ennek ellenére, amikor a madarak élelmet keresve szálldosnak mindenfelé, egyikük sem kerüli el Atyámnak, minden élet forrásának figyelmét. A szeráfi oltalmazók a fejeteken a hajszálakat is mind számon tartják<sup id="cite20"><a href="#fn20">[20]</a></sup>. Ha pedig mindez igaz, akkor miért élnétek félelemben a mindennapok sok kicsinysége miatt? Azt mondom nektek: ne féljetek; sokkal többet értek ti, mint a sok veréb.</p>
<p id="p3_5"><sup><small>165:3.5</small></sup>  Mindannyiatokat, akiknek elég bátorságotok volt ahhoz, hogy megvalljátok hiteteket a tanításomban az emberek előtt, rövidesen én is megvallok a menny angyalai előtt; de aki tudatosan tagadja a tanításaim igazságát az emberek előtt, azt a beteljesülés-őrangyala megtagadja még a menny angyalai előtt is<sup id="cite21"><a href="#fn21">[21]</a></sup>.</p>
<p id="p3_6"><sup><small>165:3.6</small></sup>  Mondjatok, amit akartok az Ember Fiáról, és megbocsátják nektek; de aki káromolni meri az Istent, az aligha nyer megbocsátást<sup id="cite22"><a href="#fn22">[22]</a></sup>. Amikor az emberek odáig mennek, hogy szánt szándékkal az ördög erőinek tulajdonítsák az Isten tetteit, az ilyen tudatos lázadók aligha kérnek megbocsátást a bűneikért.</p>
<p id="p3_7"><sup><small>165:3.7</small></sup>  Amikor majd az ellenségeink a zsinagógák vezetői elé és más magas hatóságok elé visznek titeket, ne aggódjatok amiatt, hogy mit mondjatok és ne nyugtalankodjatok amiatt, hogy miként válaszoljatok a kérdéseikre, mert a bennetek lakozó szellem bizonyosan sugalmaz nektek abban az órában, hogy mit mondjatok az országról szóló örömhír tiszteletére<sup id="cite23"><a href="#fn23">[23]</a></sup>.</p>
<p id="p3_8"><sup><small>165:3.8</small></sup>  Meddig fogtok még a döntés völgyében tartózkodni? Miért tétováztok a két választás között? Miért kell a zsidó vagy a nem-zsidó embernek haboznia, hogy elfogadja azt a jó hírt, hogy ő az örökkévaló Isten egyik fia? Mennyi időt vesz még igénybe az, hogy meggyőzzünk titeket, hogy örömmel lépjetek a szellemi örökségetekbe? Én azért jöttem e világba, hogy kinyilatkoztassam nektek az Atyát és elvezesselek titeket az Atyához<sup id="cite24"><a href="#fn24">[24]</a></sup><sup id="cite25"><a href="#fn25">[25]</a></sup>. Az elsőt már elvégeztem, de az utóbbit a beleegyezésetek nélkül nem tehetem meg; az Atya sohasem kényszerít egyetlen embert sem az országba való belépésre. A meghívás mindig is ez volt és mindig is ez lesz: jöjjön bárki, aki akar és vegyen szabadon az élet vizéből<sup id="cite26"><a href="#fn26">[26]</a></sup>.”</p>
<p id="p3_9"><sup><small>165:3.9</small></sup>  Amikor Jézus befejezte a beszédet, sokan mentek el felvenni a keresztséget az apostoloktól a Jordánban, mialatt Jézus az ott maradottak által feltett kérdésekre válaszolt<sup id="cite27"><a href="#fn27">[27]</a></sup>.</p>
<h2 id="p4" class="toc-header"><a href="#p4" class="toc-anchor">¶</a> 4. AZ ÖRÖKSÉG FELOSZTÁSA </h2>
<p id="p4_1"><sup><small>165:4.1</small></sup>  Mialatt az apostolok a híveket keresztelték, a Mester az ott maradtakkal beszélgetett. Egy bizonyos fiatalember azt mondta neki: „Mester, apám meghalt és nagy vagyont hagyott rám és a fivéremre, de a fivérem nem hajlandó kiadni nekem, ami az enyém. Megtennéd, hogy utasítod a fivéremet, hogy ezt az örökséget ossza meg velem?” Jézus egy kissé ingerült lett, amiért ez az anyagias beállítottságú ifjú ilyesfajta kérdést vet fel megvitatásra; de kihasználta az alkalmat arra, hogy további intelmeket adjon. Jézus így szólt: „Ember, ki hatalmazott fel arra, hogy a bírótok legyek és elosszam az örökségeteket? Honnan vetted az ötletet, hogy figyelmet fordítok e világ anyagi ügyeire?” Ezután a körülötte lévők felé fordulva azt mondta: „Vigyázzatok és óvakodjatok minden kapzsiságtól; nem a birtokolható dolgokban való bővelkedéstől függ az ember élete. Nem származik boldogság a vagyon hatalmából, és nem fakad öröm a vagyoni javakból. A vagyon önmagában nem átok, viszont a vagyoni javak imádata sokszor vezet az e világi dolgok áhításához, mely a lelket vakká teszi az Isten országa szellemi valóságainak bájára a földön és az örökkévaló élet örömeire a mennyben<sup id="cite28"><a href="#fn28">[28]</a></sup>.</p>
<p id="p4_2"><sup><small>165:4.2</small></sup>  Hadd mondjak el nektek egy történetet egy bizonyos gazdag emberről, akinek a földje bőséges termést adott; és amikor nagyon meggazdagodott, azon kezdett el gondolkodni: »Mihez kezdjek mindezzel a vagyonnal? Oly sok a vagyonom, hogy nem tudom hová tenni.« Amint ezen a kérdésen merengett, azt mondta: »Ezt fogom tenni; lebontom a csűreimet és nagyobbakat építek, és így elég helyem lesz, ahol a termést és a vagyonomat gyűjthetem. Akkor aztán azt mondhatom a lelkemnek, én lelkem, sok javad van sok évre félretéve; most pihenj; egyél, igyál és vigadozzál, mert gazdag vagy és a javakban bővelkedsz.«<sup id="cite29"><a href="#fn29">[29]</a></sup></p>
<p id="p4_3"><sup><small>165:4.3</small></sup>  De ez a gazdag ember ostoba is volt. Azzal, hogy gondoskodott az elméje és a teste anyagi szükségleteiről, nem gyűjtött kincseket a mennyben a szellem megelégedésére és a lélek üdvözülésére. Azonban így sem élvezhette a felhalmozott vagyonának feléléséből fakadó örömöt, mert éppen azon az éjszakán a lelkét követelték tőle. Azon az éjszakán zsiványok jöttek, akik betörtek a házába, hogy megöljék, és miután kifosztották a csűreit, a maradékot felgyújtották. A rablók által hátrahagyott javakért pedig az örökösei keltek harcra. Ez az ember magának gyűjtött kincseket a földön, de nem az Isten szerint volt gazdag<sup id="cite30"><a href="#fn30">[30]</a></sup>.”</p>
<p id="p4_4"><sup><small>165:4.4</small></sup>  Jézus azért kezelte így a fiatalembert és az ő örökségét, mert tudta, hogy a mohóság az ő baja. De még ha nem is ez lett volna a helyzet, a Mester akkor sem avatkozott volna be, mert ő sohasem folyt bele még az apostolai ideigvaló ügyeibe sem, nemhogy a tanítványokéba.</p>
<p id="p4_5"><sup><small>165:4.5</small></sup>  Amikor Jézus befejezte a történetet, egy másik ember állt fel és kérdezett: „Mester, tudom, hogy az apostolaid eladták minden földi vagyonukat, hogy kövessenek téged, és hogy mindenük közös, mint az esszénusoknál, de vajon azt szeretnéd-e, hogy mi mindannyian, akik a tanítványaid vagyunk, mi is így tegyünk? Vajon bűn-e tisztességes vagyonnal rendelkezni?” Jézus így válaszolt a kérdésre: „Barátom, nem bűn az, ha valakinek tisztességes vagyona van; de az bűn, ha az anyagi javak jelentette vagyont olyan <i>kincsekké</i> alakítod, melyek elvonják az érdeklődésedet és elterelnek az ország szellemi céljai iránti odaadástól<sup id="cite31"><a href="#fn31">[31]</a></sup>. Nincs bűn abban, ha tisztességes javaid vannak a földön, feltéve, hogy a <i>kincsed</i> a mennyben van, mert ahol a kincsed, ott lesz a te szíved is<sup id="cite32"><a href="#fn32">[32]</a></sup>. Nagy különbség van az olyan vagyon között, mely kapzsisághoz és önzőséghez vezet, és az olyan között, melyet a gondnokság szellemében tartanak és adnak ki azok, akik bővében vannak a földi javaknak, és akik oly bőkezűen járulnak hozzá azok támogatásához, akik minden energiájukat az országért végzett munkának szentelik. Sokan közületek, akik itt most pénz nélkül vagytok, azért kaptok élelmet és szállást az amott álló sátorvárosban, mert bőkezű és vagyonos férfiak és nők ilyen célokra adakoztak a házigazdátoknak, Zebedeus Dávidnak.</p>
<p id="p4_6"><sup><small>165:4.6</small></sup>  De soha ne felejtsétek el, hogy végeredményben a vagyon nem tartós dolog. A vagyon szeretete túl gyakran homályosítja el, sőt semmisíti meg a szellemi látképet. Ne legyetek restek felismerni annak veszélyét, hogy a vagyon nem a szolgátokká, hanem az uratokká válhat.”</p>
<p id="p4_7"><sup><small>165:4.7</small></sup>  Jézus nem tanította és nem is helyeselte az ember családja fizikai szükségleteinek kielégítésével kapcsolatban a hanyagságot, a tétlenséget, a közömbösséget vagy a könyöradományokon élést. De azt tanította, hogy az anyagit és az ideigvalót alá kell rendelni a lélek jólétének és a szellemi természet fejlődésének a mennyországban.</p>
<p id="p4_8"><sup><small>165:4.8</small></sup>  Ezután, amikor az emberek lementek a folyóhoz, hogy megnézzék a keresztelést, az öröksége ügyében kérő ember jött oda külön Jézushoz, minthogy úgy gondolta, hogy Jézus durván bánt vele; és amikor a Mester újra meghallgatta, azt felelte neki: „Fiam, miért szalasztod el az alkalmat, hogy az élet kenyerén élj egy ilyen napon, és ezzel miért engedsz szabad folyást a mohó hajlamodnak? Hát nem tudod, hogy a zsidó örökösödési törvényeket igazságosan alkalmazni fogják, ha panaszoddal a zsinagóga bíróságához fordulsz? Nem látod, hogy az én munkám azzal függ össze, hogy biztosítsam, hogy tudomásotok legyen a mennyei örökségetekről? Nem olvastad az Írásban: »Van, aki meggazdagszik a körültekintése és a sok fukarsága révén, és az ő jutalmának ez a része: míg azt mondja, megtaláltam a nyugalmat és most már folyton lakomázhatom a vagyonomból, mégsem tudja, hogy milyen idők jönnek rá, és azt sem, hogy mindeme dolgokat másokra kell hagynia, amikor meghal.« Nem olvastad a parancsolatot: »Ne kívánd!« És megint csak, hogy »Ettek és teletömték magukat és faltak jóllakásig, és azután más istenekhez tértek<sup id="cite33"><a href="#fn33">[33]</a></sup>.« Nem olvastad a Zsoltárokban, hogy »az Úr irtózik a kapzsi embertől«, és hogy »jobb a kevés, amit az igaz bír, mint a sok gonosz nagy gazdagsága«<sup id="cite34"><a href="#fn34">[34]</a></sup><sup id="cite35"><a href="#fn35">[35]</a></sup>. »Ha javaitok gyarapodnak, a szívetek ne kötődjön hozzá<sup id="cite36"><a href="#fn36">[36]</a></sup><sup id="cite37"><a href="#fn37">[37]</a></sup>.« Olvastad, ahol Jeremiás azt mondta, »A gazdag ne a gazdagságával dicsekedjék«; és Ezékiel igazat szólt, amikor azt mondta, »Szájukkal szeretetet mutatnak, de szívük a maguk önző hasznát lesi.«”<sup id="cite38"><a href="#fn38">[38]</a></sup><sup id="cite39"><a href="#fn39">[39]</a></sup><sup id="cite40"><a href="#fn40">[40]</a></sup></p>
<p id="p4_9"><sup><small>165:4.9</small></sup>  Jézus elküldte a fiatalembert, mondván neki, „Fiam, mi hasznod abból, ha megnyered az egész világot és elveszíted a saját lelkedet?”<sup id="cite41"><a href="#fn41">[41]</a></sup></p>
<p id="p4_10"><sup><small>165:4.10</small></sup>  Egy másik, közelben álló embernek, aki megkérdezte Jézustól, hogy mi vár a vagyonos emberre az ítélet napján, azt felelte: „Én nem azért jöttem, hogy ítéljek a gazdagok vagy a szegények felett, viszont ítél majd minden ember felett az az élet, melyet megéltek. Bármi más kerüljön is elő a vagyonos ember megítélésekor, legalább három kérdésre választ kell adnia mindenkinek, aki nagy vagyont halmoz fel, a kérdések pedig ezek:</p>
<p id="p4_11"><sup><small>165:4.11</small></sup>  1. Mekkora vagyont halmoztál fel?</p>
<p id="p4_12"><sup><small>165:4.12</small></sup>  2. Hogyan szerezted ezt a vagyont?</p>
<p id="p4_13"><sup><small>165:4.13</small></sup>  3. Hogyan használtad a vagyonodat?”</p>
<p id="p4_14"><sup><small>165:4.14</small></sup>  Ezután Jézus az estebéd előtt egy időre visszavonult a sátrába. Amikor az apostolok végeztek a kereszteléssel, ők is visszajöttek és beszélni akartak vele a vagyonról a földön és a kincsről a mennyben, de Jézus akkor éppen aludt.</p>
<h2 id="p5" class="toc-header"><a href="#p5" class="toc-anchor">¶</a> 5. BESZÉD AZ APOSTOLOKNAK A VAGYONRÓL </h2>
<p id="p5_1"><sup><small>165:5.1</small></sup>  Aznap, estebéd után, amikor Jézus és a tizenkettek összegyűltek a napi tanácskozásra, András megkérdezte: „Mester, míg mi a híveket kereszteltük, sokat szóltál az itt maradt sokaságnak, melyet mi nem hallhattunk. Elismételnéd-e épülésünkre az akkor mondottakat?” András kérdésére válaszul Jézus azt mondta:</p>
<p id="p5_2"><sup><small>165:5.2</small></sup>  „Igen, András, beszélek nektek a vagyon és a megélhetés kérdéseiről, de a mondandóm nektek, apostoloknak, szükségképp némileg más lesz, mint amit a tanítványoknak és a tömegnek mondtam, hiszen ti feladtatok mindent, nem csak azért, hogy kövessetek engem, hanem hogy felavassalak titeket, mint az ország követeit. Nektek már többéves tapasztalatotok van, és tudjátok, hogy az Atya, akinek az országát hirdetitek, nem hagy el benneteket. Az országért való segédkezésnek szenteltétek az életeteket; ezért ne nyugtalankodjatok és ne aggódjatok az ideigvaló élet dolgai miatt, hogy mit fogtok enni és hogy milyen öltözéket viseltek a testeteken<sup id="cite42"><a href="#fn42">[42]</a></sup>. A lélek jóléte több, mint étel és ital; a szellembeli előrehaladás jóval fontosabb a ruházkodás igényénél. Amikor kísértést éreztek a kenyeretek bizonyosságának kétségbe vonására, tekintsétek a hollókat; nem vetnek, nem aratnak, nincs tárházuk, sem csűrük, s az Isten mégis gondoskodik élelemről mindegyiknek, amelyik keres<sup id="cite43"><a href="#fn43">[43]</a></sup>. És mennyivel többet értek ti, mint a sok madár! Mellesleg, bárhogy is aggódtok és vergődtök kétségek között, az nem segít semmit az anyagi igényeitek kielégítésében. Aggodalmában melyiktek tudja egy tenyérnyivel is megnövelni a termetét vagy egy nappal is meghosszabbítani az életét? Lévén, hogy e dolgok nem a ti kezetekben vannak, miért engedtek hát teret bármely ilyen nehézséggel kapcsolatos aggodalmas gondolatotoknak?</p>
<p id="p5_3"><sup><small>165:5.3</small></sup>  Nézzétek a liliomokat, hogyan nőnek; nem fáradoznak, nem is szőnek-fonnak; mégis, mondom nektek, még Salamon sem volt dicsősége teljében úgy felöltözve, mint egy ezek közül. Ha a mezőt, amely ma virít és holnap levágják és tűzre vetik, így öltözteti az Isten, akkor benneteket, a mennyország követeit, nem sokkal inkább fogja? Ó, ti kishitűek! Amikor teljes szívvel a mennyországról szóló örömhír terjesztésének szentelitek magatokat, akkor nem szabad kétkedő gondolatokat táplálnotok a magatok vagy az elhagyott családotok ellátása miatt. Ha életeteket igazán az örömhírnek adjátok, akkor az örömhír fog éltetni<sup id="cite44"><a href="#fn44">[44]</a></sup>. Ha csak hívő tanítványok vagytok, akkor nektek kell megkeresnetek a magatok kenyerét és hozzá kell járulnotok mindazok eltartásához, akik tanítanak, a tant hirdetik és gyógyítanak. Ha aggódtok a kenyeretek és a vizetek miatt, akkor miben különböztök a világ nemzeteitől, akik oly nagy igyekezettel törekednek ezekre a létszükségleti javakra? Szenteljétek magatokat a munkátoknak, higgyétek, hogy az Atya is tudja és én is tudom, hogy mindeme dolgokra szükségetek van. Hadd biztosítsalak titeket egyszer s mindenkorra, hogy ha életeteket az országért való munkának szentelitek, akkor minden valódi szükségletetek kielégítést nyer<sup id="cite45"><a href="#fn45">[45]</a></sup>. A nagyobb dolgokra törekedjetek, és ráleltek a kisebbekre azokban; kérjétek a mennyeit, és a földit is megkapjátok vele<sup id="cite46"><a href="#fn46">[46]</a></sup>. Az árnyék bizton követi az anyagot.</p>
<p id="p5_4"><sup><small>165:5.4</small></sup>  Ti csak egy kis csoport vagytok, de ha van hitetek, ha nem buktok el félelemben, akkor, kijelentem, hogy az Atyám nagy örömmel adja nektek ezt az országot. Kincseiteket oda tettétek, ahol az erszény nem öregszik el, ahol tolvaj nem dézsmálhat és ahol moly nem rághat. Ahogy az embereknek is mondtam, ahol a kincsetek, ott lesz a szívetek is<sup id="cite47"><a href="#fn47">[47]</a></sup>.</p>
<p id="p5_5"><sup><small>165:5.5</small></sup>  De abban a munkában, mely közvetlenül előttünk áll, és abban, mely rátok marad, miután én visszatérek az Atyához, nagyon nehéz próbát fogtok kiállni. Mindannyiatoknak őrizkednetek kell a félelemtől és a kétségektől. Mindegyikőtök szedje össze magát elméjében és égessétek a lámpásotokat. Legyetek éberek, mint akik az urukat várják vissza a lakodalmi ünnepről, annak érdekében, hogy amikor az úr megjön és zörget, gyorsan ajtót nyithassatok neki. Az ilyen éber szolgálókat megáldja az úr, mert az ilyen fontos pillanatban hűnek találja őket. Ekkor az úr leülteti a szolgáit és maga szolgál nekik. Bizony, bizony mondom nektek, hogy válság közeleg az életetekben, és helyénvaló, hogy figyeljetek és készüljetek.</p>
<p id="p5_6"><sup><small>165:5.6</small></sup>  Azt jól megértitek, hogy senki sem hagyja, hogy betörjenek a házába, ha tudja, hogy a tolvaj mely órán érkezik. Figyeljetek hát magatokra is, mert abban az órában, amikor a legkevésbé várjátok és olyan módon, amelyre nem gondoltok, az Ember Fia eltávozik<sup id="cite48"><a href="#fn48">[48]</a></sup><sup id="cite49"><a href="#fn49">[49]</a></sup>.”</p>
<p id="p5_7"><sup><small>165:5.7</small></sup>  A tizenkettek néhány percig csendben ültek. E figyelmeztetések némelyikét már hallották korábban, de nem olyan keretben, amilyenben ez alkalommal.</p>
<h2 id="p6" class="toc-header"><a href="#p6" class="toc-anchor">¶</a> 6. VÁLASZ PÉTER KÉRDÉSÉRE </h2>
<p id="p6_1"><sup><small>165:6.1</small></sup>  Ahogy gondolatokba merülve ott ültek, Simon Péter megkérdezte: „E példabeszédet nekünk, az apostolaidnak mondod, vagy ez minden tanítványnak szól?” Jézus erre így válaszolt:<sup id="cite50"><a href="#fn50">[50]</a></sup></p>
<p id="p6_2"><sup><small>165:6.2</small></sup>  „A megmérettetéskor megmutatkozik az ember lelke; a próba felfedi, hogy mi is rejtőzik a szívben igazán. Amikor a szolga megméretik és kipróbáltatik, akkor tehet a ház ura egy ilyen szolgát a ház élére és bízhatja rá nyugodtan e hű intézőjére, hogy gondoskodjon a gyermekei élelmezéséről és neveléséről<sup id="cite51"><a href="#fn51">[51]</a></sup>. Hasonlóképpen rövidesen én is megtudom majd, hogy kire bízhatom a gyermekeim jólétét, amikor nekem már vissza kellett térnem az Atyához. Ahogy a ház ura az igaz és kipróbált szolgáját a családja ügyeinek intézőjévé teszi, úgy fogom felemelni azokat, akik kiállják ezen óra próbáit az országom ügyeiben.</p>
<p id="p6_3"><sup><small>165:6.3</small></sup>  De ha a szolga lusta és a szívében azt mondja, »Késik a gazdám«, és kezd rosszul bánni a szolgatársaival és együtt eszik-iszik a részegekkel, akkor e szolga ura olyan időben jön meg, amikor a szolga nem várja, és hűtlennek találván, kegyvesztettként elzavarja<sup id="cite52"><a href="#fn52">[52]</a></sup>. Ezért jól teszitek, ha készültök a napra, amikor a látogatás hirtelenül és váratlanul történik meg. Emlékezzetek, hogy sokat kaptatok; ezért sokat is várnak tőletek. A szenvedés tüze közeledik hozzátok. Keresztséggel kell megkereszteltetnem, és addig ügyelek, míg be nem teljesedik. Ti békét hirdettek a földön, de az én küldetésem nem az lesz, hogy békét hozzak az emberek anyagi ügyeiben — legalábbis egy időre nem<sup id="cite53"><a href="#fn53">[53]</a></sup>. Csak megosztottság lehet az eredménye annak, ha egy család két tagja hisz bennem, három pedig elutasítja ezt az örömhírt. Elkerülhetetlenül barátokat, rokonokat és az ember szeretteit állítja szembe egymással az általatok terjesztett örömhír. Igaz, e hívek mindegyikének szívében erős és tartós lesz a béke, de mindaddig nem jön el a béke a földön, amíg mindenki hajlandó nem lesz hinni és belépni az Istennél való fiúi elismertség dicső örökségébe. Mindazonáltal, menjetek el az egész világba és hirdessétek ezt az örömhírt minden férfinak, asszonynak és gyereknek<sup id="cite54"><a href="#fn54">[54]</a></sup>.”</p>
<p id="p6_4"><sup><small>165:6.4</small></sup>  Ezzel fejeződött be ez a kimerítően mozgalmas szombati nap. Másnap Jézus és a tizenkettek elindultak Észak-Perea városaiba, hogy meglátogassák a hetveneket, akik e vidékeken dolgoztak Abner felügyelete alatt.</p>
<br/>
<figure class="table chapter-navigator">
  <table>
    <tbody>
      <tr>
        <td><a href="/hu/The_Urantia_Book/164">írás 164. A templomszentelés ünnepén</a></td>
        <td><a href="/hu/The_Urantia_Book/Index">Index</a></td>
        <td><a href="/hu/The_Urantia_Book/166">írás 166. Az utolsó látogatás Észak-Pereában</a></td>
      </tr>
    </tbody>
  </table>
</figure>
<h2>Hivatkozások</h2>
<div style="-moz-column-width: 30em; -webkit-column-width: 30em; column-width: 30em; margin-top: 1em;">
<ol style="margin: 0; padding-top: 0px;">
  <li style="margin-top:0px;" id="fn1"><a href="#cite1">↑</a> <i>Napi tanítás</i>: <a href="/hu/Bible/John/10#v41">Jn 10:41</a>. </li>
  <li id="fn2"><a href="#cite2">↑</a> <i>Hamis pásztorok</i>: <a href="/hu/Bible/Ezekiel/34#v2">Ez 34:2-10</a>; <a href="/hu/Bible/John/9#v41">Jn 9:41</a>. </li>
  <li id="fn3"><a href="#cite3">↑</a> <i>Igaz pásztorok</i>: <a href="/hu/Bible/John/10#v1">Jn 10:1-5</a>. </li>
  <li id="fn4"><a href="#cite4">↑</a> <i>Tolvajok és rablók</i>: <a href="/hu/Bible/John/10#v8a">Jn 10:8a</a>. </li>
  <li id="fn5"><a href="#cite5">↑</a> <i>Nem ismerem a hangot</i>: <a href="/hu/Bible/John/10#v8b">Jn 10:8b</a>. </li>
  <li id="fn6"><a href="#cite6">↑</a> <i>Zöld legelők</i>: <a href="/hu/Bible/Psalms/23#v2">Zsolt 23:2</a>. </li>
  <li id="fn7"><a href="#cite7">↑</a> <i>Jézus az ajtó</i>: <a href="/hu/Bible/John/10#v7">Jn 10:7-9</a>. </li>
  <li id="fn8"><a href="#cite8">↑</a> <i>Jézus az igaz pásztor</i>: <a href="/hu/Bible/Ezekiel/34#v11">Ez 34:11-16</a>; <a href="/hu/Bible/John/10#v10">Jn 10:10-15</a>. </li>
  <li id="fn9"><a href="#cite9">↑</a> <i>Más juhaim is vannak</i>: <a href="/hu/Bible/John/10#v16">Jn 10:16</a>; <a href="/hu/Bible/John/11#v52">Jn 11:52</a>. </li>
  <li id="fn10"><a href="#cite10">↑</a> <i>Pásztor, aki kész meghalni</i>: <a href="/hu/Bible/John/10#v17">Jn 10:17-18</a>. </li>
  <li id="fn11"><a href="#cite11">↑</a> <i>Osztály a beszédről</i>: <a href="/hu/Bible/John/10#v19">Jn 10:19-21</a>. </li>
  <li id="fn12"><a href="#cite12">↑</a> <i>Sokan hittek</i>: <a href="/hu/Bible/John/10#v42">Jn 10:42</a>. </li>
  <li id="fn13"><a href="#cite13">↑</a> <i>Gyülekező tömegek</i>: <a href="/hu/Bible/Luke/12#v1a">Lk 12:1a</a>. </li>
  <li id="fn14"><a href="#cite14">↑</a> <i>Óvakodjatok a farizeusok kovászától</i>: <a href="/hu/Bible/Matthew/16#v6">Mt 16:6,11-12</a>; <a href="/hu/Bible/Mark/8#v15">Mk 8:15</a>; <a href="/hu/Bible/Luke/12#v1">Lk 12:1</a>. </li>
  <li id="fn15"><a href="#cite15">↑</a> <i>A farizeusok kovásza</i>: <a href="/hu/Bible/Luke/12#v1b">Lk 12:1b-2</a>. </li>
  <li id="fn16"><a href="#cite16">↑</a> <i>Hamarosan semmi sem lesz rejtve</i>: <a href="/hu/Bible/Matthew/10#v26">Mt 10:26-27</a>; <a href="/hu/Bible/Mark/4#v22">Mk 4:22</a>. </li>
  <li id="fn17"><a href="#cite17">↑</a> <i>Hirdessétek a háztetőkről</i>: <a href="/hu/Bible/Luke/12#v3">Lk 12:3</a>. </li>
  <li id="fn18"><a href="#cite18">↑</a> <i>Kitől kell félni</i>: <a href="/hu/Bible/Jude/1#v24">Júd 1:24</a>. </li>
  <li id="fn19"><a href="#cite19">↑</a> <i>Ne féljetek a test gyilkosaitól</i>: <a href="/hu/Bible/Matthew/10#v28">Mt 10:28</a>; <a href="/hu/Bible/Luke/12#v4">Lk 12:4-5</a>; <a href="/hu/Bible/1_Peter/3#v14">1Pt 3:14</a>. </li>
  <li id="fn20"><a href="#cite20">↑</a> <i>A verebek hullanak, hajad szála meg van számlálva</i>: <a href="/hu/Bible/Matthew/10#v29">Mt 10:29-31</a>; <a href="/hu/Bible/Luke/12#v6">Lk 12:6-7</a>. </li>
  <li id="fn21"><a href="#cite21">↑</a> <i>Valljatok meg engem az emberek előtt</i>: <a href="/hu/Bible/Matthew/10#v32">Mt 10:32-33</a>; <a href="/hu/Bible/Luke/12#v8">Lk 12:8-9</a>. </li>
  <li id="fn22"><a href="#cite22">↑</a> <i>Megbocsáthatatlan bűn</i>: <a href="/hu/Bible/Matthew/12#v31">Mt 12:31-32</a>; <a href="/hu/Bible/Luke/12#v10">Lk 12:10</a>. </li>
  <li id="fn23"><a href="#cite23">↑</a> <i>A Lélek választ ad</i>: <a href="/hu/Bible/Matthew/10#v16">Mt 10:16-20</a>; <a href="/hu/Bible/Mark/13#v9">Mk 13:9-11</a>; <a href="/hu/Bible/Luke/12#v11">Lk 12:11-12</a>; <a href="/hu/Bible/Luke/21#v13">Lk 21:13-15</a>. </li>
  <li id="fn24"><a href="#cite24">↑</a> <i>Lelki örökség</i>: <a href="/hu/Bible/Acts_of_the_Apostles/20#v32">ApCsel 20:32</a>; <a href="/hu/Bible/Acts_of_the_Apostles/26#v18">ApCsel 26:18</a>; <a href="/hu/Bible/Colossians/3#v24">Kol 3:24</a>; <a href="/hu/Bible/1_Peter/1#v3">1Pt 1:3-4</a>. </li>
  <li id="fn25"><a href="#cite25">↑</a> <i>Azért jöttem, hogy kinyilatkoztassam az Atyát</i>: <a href="/hu/Bible/Matthew/5#v45">Mt 5:45-48</a>; <a href="/hu/Bible/Matthew/6#v1">Mt 6:1,4,6</a>; <a href="/hu/Bible/Matthew/11#v25">Mt 11:25-27</a>; <a href="/hu/Bible/Mark/11#v25">Mk 11:25-26</a>; <a href="/hu/Bible/Luke/6#v35">Lk 6:35-36</a>; <a href="/hu/Bible/Luke/10#v22">Lk 10:22</a>; <a href="/hu/Bible/John/1#v18">Jn 1:18</a>; <a href="/hu/Bible/John/3#v31">Jn 3:31-34</a>; <a href="/hu/Bible/John/4#v21">Jn 4:21-24</a>; <a href="/hu/Bible/John/6#v45">Jn 6:45-46</a>; <a href="/hu/Bible/John/14#v6">Jn 14:6-11,20</a>; <a href="/hu/Bible/John/15#v15">Jn 15:15</a>; <a href="/hu/Bible/John/16#v25">Jn 16:25</a>; <a href="/hu/Bible/John/17#v8">Jn 17:8,25-26</a>. </li>
  <li id="fn26"><a href="#cite26">↑</a> <i>Aki akar, jöjjön</i>: <a href="/hu/Bible/Psalms/50#v15">Zsolt 50:15</a>; <a href="/hu/Bible/Joel/2#v32">Jo 2:32</a>; <a href="/hu/Bible/Zechariah/13#v9">Zak 13:9</a>; <a href="/hu/Bible/Matthew/7#v24">Mt 7:24</a>; <a href="/hu/Bible/Matthew/10#v32">Mt 10:32-33</a>; <a href="/hu/Bible/Matthew/12#v50">Mt 12:50</a>; <a href="/hu/Bible/Matthew/16#v24">Mt 16:24-25</a>; <a href="/hu/Bible/Mark/3#v35">Mk 3:35</a>; <a href="/hu/Bible/Mark/8#v34">Mk 8:34-35</a>; <a href="/hu/Bible/Luke/6#v47">Lk 6:47</a>; <a href="/hu/Bible/Luke/9#v23">Lk 9:23-24</a>; <a href="/hu/Bible/Luke/12#v8">Lk 12:8</a>; <a href="/hu/Bible/John/3#v15">Jn 3:15-16</a>; <a href="/hu/Bible/John/4#v13">Jn 4:13-14</a>; <a href="/hu/Bible/John/11#v25">Jn 11:25-26</a>; <a href="/hu/Bible/John/12#v46">Jn 12:46</a>; <a href="/hu/Bible/Acts_of_the_Apostles/2#v21">ApCsel 2:21</a>; <a href="/hu/Bible/Acts_of_the_Apostles/10#v42">ApCsel 10:42-43</a>; <a href="/hu/Bible/Acts_of_the_Apostles/13#v26">ApCsel 13:26</a>; <a href="/hu/Bible/Romans/9#v33">Róm 9:33</a>; <a href="/hu/Bible/Romans/10#v13">Róm 10:13</a>; <a href="/hu/Bible/1_John/2#v23">1Jn 2:23</a>; <a href="/hu/Bible/1_John/4#v15">1Jn 4:15</a>; <a href="/hu/Bible/1_John/5#v1">1Jn 5:1</a>; <a href="/hu/Bible/Revelation/22#v17b">Jel 22:17b</a>. </li>
  <li id="fn27"><a href="#cite27">↑</a> <i>Sokan hittek</i>: <a href="/hu/Bible/John/10#v42">Jn 10:42</a>. </li>
  <li id="fn28"><a href="#cite28">↑</a> <i>Az anyagiak szeretete</i>: <a href="/hu/Bible/Luke/12#v13">Lk 12:13-15</a>. </li>
  <li id="fn29"><a href="#cite29">↑</a> <i>Példabeszéd a gazdag emberről</i>: <a href="/hu/Bible/Luke/12#v16">Lk 12:16-19</a>. </li>
  <li id="fn30"><a href="#cite30">↑</a> <i>Nincs gazdagság a mennyben</i>: <a href="/hu/Bible/Sirach/11#v18">Bölcs 11:18-20</a>; <a href="/hu/Bible/Luke/12#v20">Lk 12:20-21</a>. </li>
  <li id="fn31"><a href="#cite31">↑</a> <i>A gazdagság veszélye</i>: <a href="/hu/Bible/Matthew/19#v23">Mt 19:23-24</a>; <a href="/hu/Bible/Mark/10#v23">Mk 10:23-25</a>; <a href="/hu/Bible/Luke/18#v24">Lk 18:24-25</a>. </li>
  <li id="fn32"><a href="#cite32">↑</a> <i>Kincs a mennyben</i>: <a href="/hu/Bible/Matthew/6#v19">Mt 6:19-21</a>; <a href="/hu/Bible/Luke/12#v33">Lk 12:33-34</a>. </li>
  <li id="fn33"><a href="#cite33">↑</a> <i>Rosszul szerzett haszon</i>: <a href="/hu/Bible/Proverbs/13#v7">Péld 13:7-8</a>; <a href="/hu/Bible/Sirach/11#v18">Bölcs 11:18-19</a>. </li>
  <li id="fn34"><a href="#cite34">↑</a> <i>Ne kívánd</i>: <a href="/hu/Bible/Exodus/20#v17">Kiv 20:17</a>; <a href="/hu/Bible/Deuteronomy/5#v21">MTörv 5:21</a>; <a href="/hu/Bible/Romans/7#v7">Róm 7:7</a>. </li>
  <li id="fn35"><a href="#cite35">↑</a> <i>Ettek és meghíztak</i>: <a href="/hu/Bible/Deuteronomy/31#v20">MTörv 31:20</a>; <a href="/hu/Bible/Deuteronomy/32#v15">MTörv 32:15-17</a>. </li>
  <li id="fn36"><a href="#cite36">↑</a> <i>Az Úr irtózik a kapzsiságtól</i>: <a href="/hu/Bible/Psalms/10#v3">Zsolt 10:3</a>. </li>
  <li id="fn37"><a href="#cite37">↑</a> <i>Kevés az igazságos jobb</i>: <a href="/hu/Bible/Psalms/37#v16">Zsolt 37:16</a>. </li>
  <li id="fn38"><a href="#cite38">↑</a> <i>Ha a gazdagság növekszik, ne hagyd a szíved</i>: <a href="/hu/Bible/Psalms/62#v10">Zsolt 62:10</a>. </li>
  <li id="fn39"><a href="#cite39">↑</a> <i>Ne dicsekedjetek gazdagsággal</i>: <a href="/hu/Bible/Jeremiah/9#v23">Jer 9:23</a>. </li>
  <li id="fn40"><a href="#cite40">↑</a> <i>A szájak szeretetről tesznek tanúbizonyságot</i>: <a href="/hu/Bible/Ezekiel/33#v31">Ez 33:31</a>. </li>
  <li id="fn41"><a href="#cite41">↑</a> <i>Mi van, ha világot nyersz, lelket veszítesz?</i>: <a href="/hu/Bible/Matthew/16#v26">Mt 16:26</a>; <a href="/hu/Bible/Mark/8#v36">Mk 8:36</a>; <a href="/hu/Bible/Luke/9#v25">Lk 9:25</a>. </li>
  <li id="fn42"><a href="#cite42">↑</a> <i>Ne aggódjatok a dolgok miatt</i>: <a href="/hu/Bible/Matthew/6#v31">Mt 6:31</a>. </li>
  <li id="fn43"><a href="#cite43">↑</a> <i>Isten gondoskodik</i>: <a href="/hu/Bible/Matthew/6#v25">Mt 6:25-27</a>; <a href="/hu/Bible/Luke/12#v22">Lk 12:22-26</a>. </li>
  <li id="fn44"><a href="#cite44">↑</a> <i>Ti kishitűek</i>: <a href="/hu/Bible/Matthew/6#v28">Mt 6:28-30</a>; <a href="/hu/Bible/Matthew/8#v26">Mt 8:26</a>; <a href="/hu/Bible/Matthew/14#v31">Mt 14:31</a>; <a href="/hu/Bible/Matthew/16#v8">Mt 16:8</a>; <a href="/hu/Bible/Luke/12#v27">Lk 12:27-28</a>. </li>
  <li id="fn45"><a href="#cite45">↑</a> <i>Az Atya gondoskodik a szükségletekről</i>: <a href="/hu/Bible/Matthew/6#v31">Mt 6:31-32</a>; <a href="/hu/Bible/Luke/12#v29">Lk 12:29-30</a>. </li>
  <li id="fn46"><a href="#cite46">↑</a> <i>Valódi szükségletek kielégítve</i>: <a href="/hu/Bible/Matthew/6#v33">Mt 6:33-34</a>; <a href="/hu/Bible/Luke/12#v31">Lk 12:31</a>. </li>
  <li id="fn47"><a href="#cite47">↑</a> <i>A szív követi a kincset</i>: <a href="/hu/Bible/Matthew/6#v19">Mt 6:19-21</a>; <a href="/hu/Bible/Luke/12#v32">Lk 12:32-34</a>. </li>
  <li id="fn48"><a href="#cite48">↑</a> <i>Amikor a legkevésbé számítasz rá</i>: <a href="/hu/Bible/Matthew/24#v43">Mt 24:43-44</a>; <a href="/hu/Bible/Luke/12#v39">Lk 12:39-40</a>. </li>
  <li id="fn49"><a href="#cite49">↑</a> <i>Példabeszéd: visszatérés a házassági lakomáról</i>: <a href="/hu/Bible/Matthew/24#v42">Mt 24:42</a>; <a href="/hu/Bible/Luke/12#v35">Lk 12:35-38</a>. </li>
  <li id="fn50"><a href="#cite50">↑</a> <i>Kinek szól a példázat?</i>: <a href="/hu/Bible/Luke/12#v41">Lk 12:41</a>. </li>
  <li id="fn51"><a href="#cite51">↑</a> <i>Megbízható szolga</i>: <a href="/hu/Bible/Matthew/24#v45">Mt 24:45-47</a>; <a href="/hu/Bible/Luke/12#v42">Lk 12:42-44</a>. </li>
  <li id="fn52"><a href="#cite52">↑</a> <i>Lusta szolga</i>: <a href="/hu/Bible/Matthew/24#v48">Mt 24:48-51</a>; <a href="/hu/Bible/Luke/12#v45">Lk 12:45-46</a>. </li>
  <li id="fn53"><a href="#cite53">↑</a> <i>Nincs béke</i>: <a href="/hu/Bible/Luke/12#v48a">Lk 12:48a-53</a>. </li>
  <li id="fn54"><a href="#cite54">↑</a> <i>Nagy megbízatás</i>: <a href="/hu/Bible/Matthew/24#v14">Mt 24:14</a>; <a href="/hu/Bible/Matthew/28#v19">Mt 28:19-20a</a>; <a href="/hu/Bible/Mark/13#v10">Mk 13:10</a>; <a href="/hu/Bible/Mark/16#v15">Mk 16:15</a>; <a href="/hu/Bible/Luke/24#v47">Lk 24:47</a>; <a href="/hu/Bible/John/17#v18">Jn 17:18</a>; <a href="/hu/Bible/Acts_of_the_Apostles/1#v8b">ApCsel 1:8b</a>. </li>
</ol>
</div>
