<!--
title: ÍRÁS 178. AZ UTOLSÓ NAP A TÁBORBAN
description: 
published: true
date: 2022-9-13T21:6:8Z
tags: 
editor: ckeditor
dateCreated: 2022-8-10T23:6:51Z
-->

<figure class="table chapter-navigator">
  <table>
    <tbody>
      <tr>
        <td><a href="/hu/The_Urantia_Book/177">írás 177. Szerda, a pihenés napja</a></td>
        <td><a href="/hu/The_Urantia_Book/Index">Index</a></td>
        <td><a href="/hu/The_Urantia_Book/179">írás 179. Az utolsó estebéd</a></td>
      </tr>
    </tbody>
  </table>
</figure>
<span id="p0"> <a href="#p0" class="toc-anchor">¶</a> </span>
<p id="p0_1"><sup><small>178:0.1</small></sup>  JÉZUS úgy tervezte, hogy e csütörtököt, a húsvér testben megtestesült isteni Fiúként megélendő utolsó szabad napját a földön az apostolaival és néhány hűséges és odaadó tanítványával tölti. Röviddel a reggeli befejezését követően, ezen a szép reggelen, a Mester a táboruk feletti egyik félreeső helyre vezette őket és ott számos igazságot tanított nekik. Bár Jézus a nap kora esti részében más beszédeket is tartott az apostoloknak, e csütörtök délelőtti beszéd volt az ő búcsúbeszéde az apostolok és a kiválasztott tanítványok vegyes tábori csoportja számára, melyben egyaránt voltak zsidók és nem-zsidók. A tizenkettek Júdás kivételével mind jelen voltak. Péter és több más apostol is észrevette Júdás távollétét, és némelyikük arra gondolt, hogy Jézus beküldte a városba valamilyen ügyben, valószínűleg azért, hogy előkészítse a közelgő páska-ünnepi dolgokat. Júdás nem is tért vissza a táborba késő délutánig, csak röviddel azt megelőzően, hogy Jézus elindult a tizenkettekkel Jeruzsálembe, hogy részt vegyenek az utolsó estebéden.</p>
<h2 id="p1" class="toc-header"><a href="#p1" class="toc-anchor">¶</a> 1. BESZÉLGETÉS A FIÚI ELISMERTSÉGRŐL ÉS AZ ÁLLAMPOLGÁRSÁGRÓL </h2>
<p id="p1_1"><sup><small>178:1.1</small></sup>  Jézus mintegy ötven megbízható követőjének csaknem két órán át beszélt és válaszolt számos kérdésükre a mennyország és az e világ országainak viszonyáról, az Istennél való fiúi elismerésnek és a földi kormányzatok állampolgárságának viszonyáról. E beszéd a kérdésekre adott válaszaival együtt a következőképpen összegezhető és fogalmazható újra mai nyelven:</p>
<p id="p1_2"><sup><small>178:1.2</small></sup>  E világ országai, lévén anyagiak, gyakran szükségesnek látják, hogy fizikai erőt alkalmazzanak a törvényeik végrehajtása és a rend fenntartása érdekében. A mennyországban az igaz hívek nem folyamodnak fizikai erő alkalmazásához. A mennyország, lévén az Isten szellemtől született fiainak szellemi testvérisége, csak a szellem erejével hirdettetik. Ez az eljárásbeli különbségtétel a hívek országának a világi kormányok országaihoz fűződő viszonyára utal, és nem érvényteleníti a hívek társadalmi csoportjainak azon jogát, hogy rendet tartsanak a soraikban és gondoskodjanak az engedetlen és méltatlan tagjaik megfegyelmezéséről.</p>
<p id="p1_3"><sup><small>178:1.3</small></sup>  Nincs semmi összeférhetetlenség a szellemi ország fiaként való elismertség és a világi vagy polgári kormányzatban való állampolgárság között. A hívő kötelessége, hogy megadja a császárnak, ami a császáré és az Istennek, ami az Istené<sup id="cite1"><a href="#fn1">[1]</a></sup>. Nem lehet ellentmondás e két követelmény között, mert az egyik anyagi, a másik pedig szellemi, hacsak nem alakul úgy, hogy egy császár arra vetemedik, hogy elbitorolja az Isten előjogait és megköveteli, hogy szellemi hódolatot és legfelsőbb szintű imádatot mutassanak iránta. Ilyen esetben csakis az Istent imádjátok, és közben törekedjetek arra, hogy felvilágosítsátok ezeket a félrevezetett földi uralkodókat és így velük is ismertessétek meg a mennyei Atyát. Szellemi imádatot ne mutassatok földi urak iránt; és a szellemi országért végzett küldetés előmozdítása során a fizikai erejét se vegyétek igénybe azoknak a földi kormányoknak, melyek vezetőiből egyszer még hívek válhatnak.</p>
<p id="p1_4"><sup><small>178:1.4</small></sup>  A kibontakozó polgárosodás szemszögéből nézve az ország fiaként való elismertség támogasson benneteket abban, hogy e világ országainak eszményi polgáraivá váljatok, hiszen a testvériség és a szolgálat képezi az országról szóló evangélium sarokkövét. A szellemi ország szeretetteljes hívása legyen az eredményes elpusztítója a földi országok hitetlen és háborúkedvelő polgárai gyűlöletkésztetésének. De ezek az anyagias beállítottságú fiak a sötétségben sohasem fogják megismerni a ti szellemi igazságfényeteket, hacsak nem közeledtek hozzájuk azzal az önzetlen társadalmi szolgálattal, mely a szellem gyümölcsözésének természetes növekménye lesz a hívek személyes élettapasztalásában.</p>
<p id="p1_5"><sup><small>178:1.5</small></sup>  Halandó és anyagi emberekként ti valóban a földi országok polgárai vagytok, és jó állampolgároknak kell lennetek, annál is inkább, ha már a mennyország szellemtől újjászületett fiai lettetek. A mennyország hit révén megvilágosodott és szellemben felszabadult fiaiként az ember iránti kötelezettség és az Isten iránti kötelezettség kettős felelősségével néztek szembe, miközben önként egy harmadik és szent kötelességet vállaltok: az Istent ismerő hívek testvériségének szolgálatát<sup id="cite2"><a href="#fn2">[2]</a></sup>.</p>
<p id="p1_6"><sup><small>178:1.6</small></sup>  Ideigvaló urakat ne imádjatok, és ne alkalmazzatok ideigvaló hatalmat a szellemi ország előmozdításában; de a híveknek és a nem híveknek egyaránt mutassátok a szeretetteljes szolgálat igaz segédkezését. Az országról szóló evangéliumban ott lakozik a nagy Igazság Szelleme, és én rövidesen minden húsvér testre kiárasztom ugyanezen szellemet. A szellem gyümölcsei, a ti őszinte és szeretetteljes szolgálatotok azok a társadalmi emelők, melyek a sötétségben élő népeket felemelik, és az Igazság Szelleme lesz az erőtöket megsokszorozó emelőpont.</p>
<p id="p1_7"><sup><small>178:1.7</small></sup>  A hitetlen polgári elöljárókkal szemben mutassatok bölcsességet és tanúsítsatok éleselméjűséget. Körültekintéssel mutassatok szakértő hozzáértést a kisebb nézeteltérések kisimításában és a csekély félreértések áthidalásában. Minden lehetséges módon — a világegyetem urai iránti hűségen kívül mindenben — törekedjetek arra, hogy békében éljetek minden emberrel. Legyetek mindig olyan ravaszak, mint a kígyók, de olyan ártalmatlanok, mint a galambok<sup id="cite3"><a href="#fn3">[3]</a></sup>.</p>
<p id="p1_8"><sup><small>178:1.8</small></sup>  Váljatok minél jobb fiaivá a világi kormánynak annak eredményeként, hogy az ország megvilágosodott fiaivá lettetek; ennek hatására a földi kormányok vezetői is jobb urai lehetnek a polgári ügyeknek, amennyiben elhiszik a mennyországról szóló ezen evangéliumot. Az ember önzetlen szolgálatában és az Isten felvilágosult imádatában megnyilvánuló hozzáállás tegyen minden országban hívőt a világ jobb polgárává, míg az igaz állampolgárság és az ember mulandó kötelességei iránti tisztes odaadás segítsen a mennyországbeli fiúi elismertség iránti szellemi felhívásnak az ilyen polgár elérésében.</p>
<p id="p1_9"><sup><small>178:1.9</small></sup>  Amíg a földi kormányok vezetői arra törekednek, hogy vallási önkényurak fennhatóságát is gyakorolják, addig ti, akik elhiszitek ezt az evangéliumot, csak bajra, üldöztetésre, sőt halálra számíthattok. De maga az a fény, melyet a világ számára hordoztok, és még az a mód is, mellyel az ország ezen evangéliumáért szenvedtek és meghaltok, ezek végül önmagukban is meg fogják világosítani az egész világot, és a politika és a vallás fokozatos szétválását fogják eredményezni. Az országról szóló ezen evangélium állhatatos hirdetése egy napon minden nemzetet új és hihetetlen felszabaduláshoz, értelmi függetlenséghez és vallási szabadsághoz vezet.</p>
<p id="p1_10"><sup><small>178:1.10</small></sup>  Ama közelgő üldöztetések során, melyekre azok részéről kerül sor, akik gyűlölik az öröm és a szabadság ezen evangéliumát, ti gyarapodni fogtok és az ország erősödni fog. De az ezt követő időkben komoly veszélybe kerültök, mivel a legtöbb ember barátságosan beszél majd az ország híveiről és a magas beosztásban lévők közül sokan névlegesen elfogadják a mennyország evangéliumát. Tanuljatok meg hűségesek lenni az országhoz még a béke és a jólét idején is. Ne kísértsétek a titeket felügyelő angyalokat, hogy bajos utakra vezessenek titeket olyan szeretetteljes fegyelmezés gyanánt, melynek célja, hogy megmentsék a gondtalanságba merülő lelketeket.</p>
<p id="p1_11"><sup><small>178:1.11</small></sup>  Emlékezzetek, hogy azt a megbízást kaptátok, hogy hirdessétek az ország ezen evangéliumát — azt a legfőbb vágyat, hogy megcselekedjük az Atya akaratát, melyhez azon legfelsőbb öröm társul, hogy hittel felismerjük az Istennél való fiúi elismertségünket — és nem szabad megengednetek, hogy bármi is eltérítse az ezen egy kötelesség iránti odaadásotokat. Váljék az egész emberiség előnyére a ti szeretetteljes szellemi segédkezésetek, megvilágosító értelmi közösségetek és felemelő társadalmi szolgálatotok kiáradása; de ne engedjétek, hogy ezen emberbaráti munkáitok bármelyike vagy összessége elfoglalja az evangélium hirdetésének helyét. E nemes segédkezések azoknak a még nagyobb és még magasztosabb segédkezéseknek és átalakításoknak a közösségi melléktermékei, melyeket az ország híveinek szívében az Igazság élő Szelleme és az a személyes felismerés alakított ki, hogy a szellemtől született ember hite megadja az örökkévaló Istennel való élő közösség bizonyosságát.</p>
<p id="p1_12"><sup><small>178:1.12</small></sup>  A polgári kormányok hatalma révén vagy a világi törvények igénybevételével nem szabad törekednetek az igazság terjesztésére, sem pedig az igazságosság megteremtésére. Az emberek elméjének meggyőzésén mindig munkálkodhattok, de sohasem szabad arra vetemednetek, hogy kényszerítitek őket. Nem szabad elfelejtenetek az emberi tisztesség nagy törvényét, melyet igenlő formában tanítottam nektek: amit szeretnétek, hogy az emberek megtegyenek veletek, azt tegyétek ti velük is<sup id="cite4"><a href="#fn4">[4]</a></sup>.</p>
<p id="p1_13"><sup><small>178:1.13</small></sup>  Amikor az ország hívét felkérik a polgári kormány szolgálatára, hadd teljesítse ezt a szolgálatot az ilyen kormány ideigvaló polgáraként, jóllehet ennek a hívőnek a polgári szolgálatban fel kell mutatnia az állampolgárság minden olyan szokványos vonását, melyet a halandó ember elméjében az örökkévaló Isten bent lakozó szellemével való megnemesítő társulás szellemi megvilágosodása eredményez. Ha a hitetlen ember magas közszolgálati rangra juthat, akkor komolyan fel kell tennetek a kérdést, hogy az igazság gyökerei a szívetekben nem pusztultak-e ki a szellemi közösség és a társadalmi szolgálat együtteséből fakadó élő víz hiányától. Az Istennél való fiúi elismerés tudatának kell megélénkítenie minden olyan férfi, nő és gyermek egész életét, aki a birtokába jutott ilyen, az emberi személyiség minden eredendően meglévő képességét mozgósító erős késztetésnek.</p>
<p id="p1_14"><sup><small>178:1.14</small></sup>  Nem szabad tétlen rejtelemhívőkké vagy szürke önmegtagadókká lennetek; ne váljatok álmodozókká és sodródókká, egykedvűen bízva egy kitalált Gondviselésben, hogy majd az ellát benneteket még minden életszükségleti dologgal is. Valóban gyöngéden kell bánnotok a tévelygő halandókkal, türelmesen kell bánnotok a tudatlan emberekkel, és legyetek béketűrők az ingerlő kihívások közepette; de vitéznek kell lennetek az igazságosság védelmében, erősnek az igazság terjesztésében és erélyesnek az országról szóló ezen evangélium hirdetésében, egészen a föld határaiig<sup id="cite5"><a href="#fn5">[5]</a></sup>.</p>
<p id="p1_15"><sup><small>178:1.15</small></sup>  Az országról szóló ezen evangélium élő igazság. Mondtam már nektek, hogy olyan az, mint a kovász a tésztában, mint a mustármag; és most azt mondom, hogy olyan, mint az élőlény ivadéka, mely, bár ugyanaz az élő mag marad, nemzedékről nemzedékre biztosan új megnyilatkozásokban tárulkozik fel és az egymást követő nemzedékek sajátos igényeihez és feltételeihez való új alkalmazkodás csatornáiban megfelelően növekszik<sup id="cite6"><a href="#fn6">[6]</a></sup><sup id="cite7"><a href="#fn7">[7]</a></sup>. A számotokra tett kinyilatkoztatás <i>élő kinyilatkoztatás,</i> és én azt szeretném, hogy az minden egyes egyénben és minden egyes nemzedékben megfelelő gyümölcsöt hozzon a szellemi gyarapodás, a szellemi növekedés és az alkalmazkodó fejlődés törvényei szerint. Ezen evangéliumnak nemzedékről nemzedékre egyre több életképességet kell mutatnia és egyre mélyebb szellemi erőről kell bizonyságot tennie. Nem szabad megengedni, hogy pusztán a velem és az általunk megélt időkkel kapcsolatos szent emlékké, hagyománnyá váljon.</p>
<p id="p1_16"><sup><small>178:1.16</small></sup>  Ne feledjétek: Mi nem indítottunk közvetlen támadást azon személyek ellen vagy azok tekintélye ellen, akik Mózes székében ülnek; mi csak az új világosságot ajánlottuk nekik, melyet ők oly hevesen visszautasítottak. Mi csak amiatt kerültünk velük szembe, hogy lelepleztük azon igazságokhoz való szellemi hűtlenségüket, melyekről azt állítják, hogy tanítják és védelmezik. E neves vezetőkkel és elismert urakkal csak akkor kerültünk összeütközésbe, amikor útját állták annak, hogy az emberek fiainak az országról szóló evangéliumot hirdessük. Még most sem mi vagyunk azok, akik támadják őket, hanem ők azok, akik a mi elpusztításunkra törnek. Ne feledjétek, csak arra kaptatok megbízást, hogy a jó hírt menjetek hirdetni. Nektek nem szabad a régi gyakorlatot támadnotok; az új igazság kovászát tegyétek ügyesen a régi meggyőződések közepébe. Hadd végezze el az Igazság Szelleme a maga feladatát. Csak akkor kerüljön sor vitára, amikor azok, akik megvetik az igazságot, rátok kényszerítik azt. De amikor az eltökélt hitetlen támad rátok, ne habozzatok erőteljesen kiállni azon igazság védelmében, mely megmentett és megszentelt titeket.</p>
<p id="p1_17"><sup><small>178:1.17</small></sup>  Az élet viszontagságai közepette soha ne felejtsétek el szeretni egymást<sup id="cite8"><a href="#fn8">[8]</a></sup>. Ne küzdjetek az emberekkel, még a nem hívőkkel se<sup id="cite9"><a href="#fn9">[9]</a></sup>. Mutassatok irgalmat még azoknak is, akik rosszul bánnak veletek<sup id="cite10"><a href="#fn10">[10]</a></sup>. Magatokat mindig elkötelezett állampolgároknak, egyenes iparosoknak, dicséretre méltó szomszédoknak, odaadó rokonoknak, megértő szülőknek és az Atya országának testvériségében őszintén hívőknek mutassátok. A szellemem köztetek lesz, most és egészen a világ végéig.</p>
<p id="p1_18"><sup><small>178:1.18</small></sup>  Amikor Jézus befejezte a tanítást, már majdnem egy óra volt, és nyomban vissza is tértek a táborba, ahol Dávid és a társai már elkészítették az ebédjüket.</p>
<h2 id="p2" class="toc-header"><a href="#p2" class="toc-anchor">¶</a> 2. EBÉD UTÁN </h2>
<p id="p2_1"><sup><small>178:2.1</small></sup>  A Mester hallgatóságából nem sokan voltak képesek akár csak részben is befogadni a délelőtti beszédét. Mindazok közül, akik meghallgatták, a görögök értették meg a legtöbbet. Még a tizenegy apostolt is összezavarták a jövőbeli politikai országokra és az ország híveinek egymást követő nemzedékeire vonatkozó utalásai. Jézus legodaadóbb hívei nem tudták a földi küldetésének küszöbön álló végét összeegyeztetni az evangéliumi tevékenységek távolabbi jövőjére vonatkozó hivatkozásokkal. A zsidó hívek némelyike érezni kezdte, hogy a föld legnagyobb szerencsétlensége fog bekövetkezni, de egy ilyen, küszöbön álló végromlást nem tudtak összeegyeztetni sem a Mester derűsen közömbös személyes hozzáállásával, sem a délelőtti beszédével, amelyben többször is utalt a mennyország ama jövőbeli történéseire, melyek hosszú időtávokat ölelnek fel és amelyek számos, egymást követő földi országgal vannak kapcsolatban.</p>
<p id="p2_2"><sup><small>178:2.2</small></sup>  E nap delére az összes apostol és tanítvány értesült arról, hogy Lázár sietve elmenekült Betániából. Kezdték érzékelni a zsidó vezetők azon kíméletlen elszántságát, hogy egyszer s mindenkorra végezzenek Jézussal és a tanításaival.</p>
<p id="p2_3"><sup><small>178:2.3</small></sup>  Zebedeus Dávid a jeruzsálemi titkos ügynökeinek munkája révén teljes mértékben képben volt a Jézus letartóztatására és meggyilkolására kidolgozott terv alakulásával. Mindent tudott Júdásnak az összeesküvésben betöltött szerepéről, de ezen ismereteit sohasem hozta sem az apostolok, sem semelyik tanítvány tudomására. Nem sokkal az ebédet követően félrehívta Jézust és nyíltan megkérdezte tőle, hogy tud-e erről — de a kérdésfeltevésnél tovább nem jutott. A Mester, a kezét felemelve megállította, azt mondta neki: „Igen, Dávid, mindent tudok erről, és azt is tudom, hogy te tudsz erről, de ügyelj arra, hogy senkinek se szólj róla. Mindössze annyi a dolgod, hogy a szívedben ne kételkedj abban, hogy az Isten akarata végül érvényesülni fog.”</p>
<p id="p2_4"><sup><small>178:2.4</small></sup>  A Dáviddal folytatott beszélgetést egy hírvivő érkezése szakította félbe, aki Filadelfiából hozott hírt arról, hogy a Jézus meggyilkolására irányuló összeesküvésről értesülést szerzett Abner most azt kérdezi, hogy elinduljon-e Jeruzsálembe. E futár ezzel az üzenettel sietett vissza Filadelfiába, Abnerhez: „Folytasd a munkádat. Ha eltávozom tőletek a húsvér testben, az csak azért van, hogy szellemben visszatérhessek. Nem hagylak el titeket. Veletek leszek végig.”</p>
<p id="p2_5"><sup><small>178:2.5</small></sup>  Fülöp nagyjából ekkor jött oda a Mesterhez és tette fel a kérdést: „Mester, minthogy közeleg a páska-ünnep, mit szeretnél, hol készüljünk az ünnepi étel elfogyasztására?” Amikor Jézus meghallotta Fülöp kérdését, azt felelte: „Menj és hozd ide Pétert és Jánost, és megadom nektek az utasításokat az estét illetően, hogy hol fogunk ma együtt estebédelni<sup id="cite11"><a href="#fn11">[11]</a></sup>. Ami pedig a páska-ünnepet illeti, azt majd akkor kell eldönteni, miután ezt elvégeztük.”</p>
<p id="p2_6"><sup><small>178:2.6</small></sup>  Amikor Júdás meghallotta, hogy a Mester ezekről a dolgokról beszélget Fülöppel, közelebb húzódott, hogy kihallgassa a beszélgetést. Zebedeus Dávid azonban, aki a közelben állt, odalépett hozzá és beszédbe elegyedett vele, miközben Fülöp, Péter és János félrevonultak, hogy szót váltsanak a Mesterrel.</p>
<p id="p2_7"><sup><small>178:2.7</small></sup>  Jézus azt mondta hármójuknak: „Menjetek rögvest Jeruzsálembe, és ahogy átléptek a kapun, ott találtok egy férfit vizeskorsóval. Megszólít titeket, és ti kövessétek. Amikor elvezet titeket egy bizonyos házhoz, menjetek be utána és érdeklődjétek meg a házigazdánál, »Hol a vendégszoba, ahol a Mester elfogyaszthatja az estebédet az apostolaival?« Amint ezt megkérdeztétek, a háztulajdonos megmutat nektek egy nagy felsőszobát, mely teljesen be van rendezve és elő van készítve nekünk<sup id="cite12"><a href="#fn12">[12]</a></sup>.”</p>
<figure id="Figure_178_2_7" class="image urantiapedia image-style-align-right">
<img src="/image/The_Urantia_Book/Jesus_life/paintings/The_Man_with_the_jar_of_water.jpg">
<figcaption>
<em>Az ember a vízzel</em>, James Tissot, 1886 – 1894, <a href="https://commons.wikimedia.org/wiki/File:The_Man_with_the_jar_of_water_-_Tissot_(1886-96).jpg" target="_blank">Wikimedia</a>
</figcaption>
</figure>
<p id="p2_8"><sup><small>178:2.8</small></sup>  A várost elérve az apostolok találkoztak a vizeskorsós emberrel a kapu közelében és követték őt János Márk házába, ahol a legény apja várta őket és megmutatta nekik az esti étkezésre előkészített felsőszobát<sup id="cite13"><a href="#fn13">[13]</a></sup>.</p>
<p id="p2_9"><sup><small>178:2.9</small></sup>  Mindez annak a megegyezésnek az eredményeként alakult így, melyet a Mester és János Márk kötött előző nap délután, amikor egymagukban kint voltak a hegyekben. Jézus biztos akart lenni abban, hogy ezt az utolsó étkezést zavartalanul töltheti el az apostolokkal, és mivel úgy hitte, hogy ha Júdásnak előzetesen tudomása volna a találkozóhelyükről, megszervezhetné az ellenségeivel, hogy elfogják őt, ezért kötötte ezt a titkos egyezséget János Márkkal. Így Júdás nem szerzett tudomást a találkahelyükről egészen addig, amíg Jézus és a többi apostol társaságában meg nem érkezett a helyszínre.</p>
<p id="p2_10"><sup><small>178:2.10</small></sup>  Zebedeus Dávidnak sok egyeztetnivalója volt Júdással, így könnyedén meg tudta akadályozni, hogy Júdás kövesse Pétert, Jánost és Fülöpöt, melyet emez nagyon is meg akart tenni. Amikor Júdás átadott Dávidnak egy bizonyos pénzösszeget az ellátmányra, Dávid azt mondta neki: „Júdás, figyelembe véve a körülményeket, nem az volna jó, ha előre ideadnál nekem némi pénzt a tényleges szükségleteimre?” Egy pillanatnyi gondolkodás után Júdás azt felelte: „De igen, Dávid, azt hiszem ez bölcs dolog volna. Valójában, tekintettel a felkavarodott jeruzsálemi viszonyokra, úgy gondolom, hogy az volna a legjobb, ha minden pénzt átadnék neked. Összeesküvést terveznek a Mester ellen, és ha velem bármi történik is, az téged nem fog hátráltatni.”</p>
<p id="p2_11"><sup><small>178:2.11</small></sup>  Dávid így vette át az összes apostoli készpénzt és minden letétbe helyezett pénz elismervényét. Az apostolok másnap estéig nem értesültek erről az ügyletről.</p>
<p id="p2_12"><sup><small>178:2.12</small></sup>  Nagyjából fél öt lehetett, amikor a három apostol visszatért és beszámoltak Jézusnak arról, hogy minden készen áll az estebédhez. A Mester nyomban készülődni kezdett, hogy a tizenkét apostolt a gyalogúton át elvezesse a betániai úthoz és onnan tovább Jeruzsálembe. Ez volt az utolsó út, melyet a tizenkettővel együtt tett meg.</p>
<h2 id="p3" class="toc-header"><a href="#p3" class="toc-anchor">¶</a> 3. ÚTBAN AZ ESTEBÉDRE </h2>
<p id="p3_1"><sup><small>178:3.1</small></sup>  Megint csak arra törekedtek, hogy elkerüljék a tömegeket, melyek a Kidron-völgyön jártak át a Getszemáni liget és Jeruzsálem között, így hát Jézus és a tizenkettek átsétáltak az Olajfák hegyének nyugati ormán, hogy elérjék a Betániából a városba vezető utat. Ahogy ahhoz a helyhez közeledtek, ahol Jézus előző este elmondta a Jeruzsálem pusztulásáról szóló beszédet, öntudatlanul is megálltak, és onnan csendben figyelték a várost. Lévén, hogy egy kicsit korán volt még, és mivel Jézus nem akart átmenni a városon napnyugta előtt, így szólt a társaihoz:</p>
<p id="p3_2"><sup><small>178:3.2</small></sup>  „Üljetek le és pihenjetek, én meg közben beszélgetek veletek arról, hogy rövidesen mi fog történni. Ezen évek során mindvégig testvéretekként éltem veletek, és megtanítottam nektek a mennyországgal kapcsolatos igazságot és kinyilatkoztattam nektek annak rejtelmeit. Atyám valóban sok csodát vitt véghez az én földi küldetésemmel összefüggésben. Ti mindennek tanúi voltatok és részeseivé váltatok annak a tapasztalásnak, hogy együtt dolgozhattok az Istennel<sup id="cite14"><a href="#fn14">[14]</a></sup>. Tanúim lesztek, hogy már előre figyelmeztettelek titeket, hogy rövidesen vissza kell térnem ahhoz a munkához, melyet az Atya adott; világosan elmondtam nektek, hogy itt kell hagynom titeket a világban, hogy ti vigyétek tovább az ország ügyét<sup id="cite15"><a href="#fn15">[15]</a></sup>. E célból avattalak fel titeket Kapernaum hegyeiben. A velem kapcsolatban szerzett tapasztalatotok másokkal való megosztására most már készen kell állnotok. Ahogy az Atya engem e világra elküldött, úgy foglak én is titeket kiküldeni, hogy képviseljetek engem és befejezzétek az általam elkezdett munkát<sup id="cite16"><a href="#fn16">[16]</a></sup>.</p>
<p id="p3_3"><sup><small>178:3.3</small></sup>  Szomorúsággal tekintetek le az amott levő városra, mert hallottátok szavaimat Jeruzsálem végéről<sup id="cite17"><a href="#fn17">[17]</a></sup>. Előre figyelmeztettelek benneteket, nehogy ti is odavesszetek a pusztulásában és ezzel késedelmet szenvedjen az országról szóló örömhír terjesztése<sup id="cite18"><a href="#fn18">[18]</a></sup>. Hasonlóképpen figyelmeztetlek, hogy óvakodjatok attól, hogy szükségtelenül veszélynek tegyétek ki magatokat, amikor eljönnek, hogy elvigyék az Ember Fiát. Én kénytelen vagyok menni, de nektek maradnotok kell, hogy tanúsítsátok ezt az örömhírt, amikor én már eltávoztam, éppen úgy, ahogy elrendeltem, hogy Lázár elmeneküljön az emberek haragja elől azért, hogy élhessen és terjessze az Isten dicsőségét. Ha az Atya akarata az, hogy elmenjek, akkor semmit sem tehettek, ami az isteni tervet meghiúsítaná. Vigyázzatok magatokra, mert különben titeket is megölnek. Az örömhírt a lelketek szellemerejével vitézül oltalmazzátok, de ne térjetek olyan rossz útra, hogy bármiféle esztelen kísérletet tegyetek az Ember Fiának megvédésére. Nekem nincs szükségem arra, hogy az ember keze védjen meg; a menny seregeit én már most igénybe vehetném; de elszántam magam, hogy megcselekszem a mennyei Atyám akaratát, és ezért alá kell vetnünk magunkat mindannak, ami nagyon hamar elér minket<sup id="cite19"><a href="#fn19">[19]</a></sup>.</p>
<p id="p3_4"><sup><small>178:3.4</small></sup>  Amikor e várost elpusztulni látjátok, ne felejtsétek el, hogy ti már megkezdtétek a végtelen szolgálattal járó örök életet az örökké fejlődő országban, sőt a mennyek országában. Tudnotok kell, hogy az Atyám világegyetemében és az enyémben sok lakóhely van, és hogy a fény gyermekeire olyan városok megnyilatkozása vár, melyeknek építője az Isten és olyan világoké, melyek megszokott életmódja az igazságosság és az igazság feletti öröm<sup id="cite20"><a href="#fn20">[20]</a></sup><sup id="cite21"><a href="#fn21">[21]</a></sup><sup id="cite22"><a href="#fn22">[22]</a></sup>. Én elhoztam nektek a mennyországot ide a földre, de kijelentem, hogy ti mindannyian, akik hit révén beléptek oda és ott is maradtok az igazság élő szolgálata révén, bizonyosan felemelkedtek a magas világokra és ott ültök majd velem az Atyám szellem-országában<sup id="cite23"><a href="#fn23">[23]</a></sup>. De először készüljetek arra a munkára, és végezzétek is el azt, melyet velem elkezdtetek. Sok gyötrelmen kell átesnetek és sok szomorúságot kell elviselnetek — és e megpróbáltatások már most elértek minket — és amikor befejeztétek a munkátokat a földön, eljöttök az örömömre, éppen úgy, ahogy én is befejeztem Atyám munkáját a földön és most azon vagyok, hogy visszatérjek az ő kebelére<sup id="cite24"><a href="#fn24">[24]</a></sup><sup id="cite25"><a href="#fn25">[25]</a></sup><sup id="cite26"><a href="#fn26">[26]</a></sup>.”</p>
<p id="p3_5"><sup><small>178:3.5</small></sup>  Amikor a Mester ezeket elmondta, felállt, és mindannyian követték az Olajfák hegyéről lefelé, a városba. Az apostolok közül hármat kivéve senki nem tudta, hogy hová is mennek, mert az utat a szűk utcákban, a beálló sötétségben tették meg. A tömegek beléjük futottak, de senki sem ismerte fel őket, és így nem is tudhatták, hogy az Isten Fia halad el mellettük, amint az ország kiválasztott apostolaival való utolsó halandói találkozójára tart. Az apostolok azt sem tudták, hogy az egyikük már csatlakozott az összeesküvéshez, hogy árulással az ellenségei kezére játssza a Mestert.</p>
<p id="p3_6"><sup><small>178:3.6</small></sup>  János Márk az úton végig követte őket, egészen a városig, és miután átléptek a kapun, egy másik utcán rohant végig, s így az apja házánál üdvözölhette őket, amikor odaértek.</p>
<br/>
<figure class="table chapter-navigator">
  <table>
    <tbody>
      <tr>
        <td><a href="/hu/The_Urantia_Book/177">írás 177. Szerda, a pihenés napja</a></td>
        <td><a href="/hu/The_Urantia_Book/Index">Index</a></td>
        <td><a href="/hu/The_Urantia_Book/179">írás 179. Az utolsó estebéd</a></td>
      </tr>
    </tbody>
  </table>
</figure>
<h2>Hivatkozások</h2>
<div style="-moz-column-width: 30em; -webkit-column-width: 30em; column-width: 30em; margin-top: 1em;">
<ol style="margin: 0; padding-top: 0px;">
  <li style="margin-top:0px;" id="fn1"><a href="#cite1">↑</a> <i>Adjátok meg a császárnak, ami a császáré, és Istennek, ami az Istené</i>: <a href="/hu/Bible/Matthew/22#v21">Mt 22:21</a>; <a href="/hu/Bible/Mark/12#v17">Mk 12:17</a>; <a href="/hu/Bible/Luke/20#v25">Lk 20:25</a>. </li>
  <li id="fn2"><a href="#cite2">↑</a> <i>Kettős felelősség: ember és Isten</i>: <a href="/hu/Bible/Galatians/6#v10">Gal 6:10</a>. </li>
  <li id="fn3"><a href="#cite3">↑</a> <i>Bölcsek, mint a kígyók, stb.</i>: <a href="/hu/Bible/Matthew/10#v16">Mt 10:16</a>. </li>
  <li id="fn4"><a href="#cite4">↑</a> <i>Aranyszabály</i>: <a href="/hu/Bible/Matthew/7#v12">Mt 7:12</a>; <a href="/hu/Bible/Luke/6#v31">Lk 6:31</a>.  <i>Aranyszabály (negatív)</i>: <a href="/hu/Bible/Tobit/4#v15">Tób 4:15</a>. </li>
  <li id="fn5"><a href="#cite5">↑</a> <i>Nagy megbízatás</i>: <a href="/hu/Bible/Matthew/24#v14">Mt 24:14</a>; <a href="/hu/Bible/Matthew/28#v19">Mt 28:19-20a</a>; <a href="/hu/Bible/Mark/13#v10">Mk 13:10</a>; <a href="/hu/Bible/Mark/16#v15">Mk 16:15</a>; <a href="/hu/Bible/Luke/24#v47">Lk 24:47</a>; <a href="/hu/Bible/John/17#v18">Jn 17:18</a>; <a href="/hu/Bible/Acts_of_the_Apostles/1#v8b">ApCsel 1:8b</a>. </li>
  <li id="fn6"><a href="#cite6">↑</a> <i>kovász a tésztában</i>: <a href="/hu/Bible/Matthew/13#v33">Mt 13:33</a>; <a href="/hu/Bible/Luke/13#v21">Lk 13:21</a>. </li>
  <li id="fn7"><a href="#cite7">↑</a> <i>Mustármag</i>: <a href="/hu/Bible/Matthew/13#v31">Mt 13:31</a>; <a href="/hu/Bible/Mark/4#v31">Mk 4:31</a>; <a href="/hu/Bible/Luke/13#v19">Lk 13:19</a>. </li>
  <li id="fn8"><a href="#cite8">↑</a> <i>Szeressétek egymást</i>: <a href="/hu/Bible/Job/1#v5">Jób 1:5</a>; <a href="/hu/Bible/Job/3#v11">Jób 3:11,23</a>; <a href="/hu/Bible/Job/4#v7">Jób 4:7,11-12,21</a>; <a href="/hu/Bible/Leviticus/19#v18">Lev 19:18,34</a>; <a href="/hu/Bible/Matthew/5#v43">Mt 5:43-44</a>; <a href="/hu/Bible/Matthew/19#v19b">Mt 19:19b</a>; <a href="/hu/Bible/Matthew/22#v39">Mt 22:39</a>; <a href="/hu/Bible/Mark/12#v31">Mk 12:31,33</a>; <a href="/hu/Bible/Luke/10#v27">Lk 10:27</a>; <a href="/hu/Bible/John/13#v34">Jn 13:34-35</a>; <a href="/hu/Bible/John/15#v12">Jn 15:12,17</a>; <a href="/hu/Bible/Romans/13#v8">Róm 13:8-10</a>; <a href="/hu/Bible/Galatians/5#v13">Gal 5:13-14</a>; <a href="/hu/Bible/1_Thessalonians/4#v9">1Tesz 4:9</a>; <a href="/hu/Bible/James/2#v8">Jak 2:8</a>; <a href="/hu/Bible/1_Peter/1#v22">1Pt 1:22</a>. </li>
  <li id="fn9"><a href="#cite9">↑</a> <i>Ne küzdjetek az emberekkel</i>: <a href="/hu/Bible/Isaiah/42#v1">Iz 42:1-2</a>; <a href="/hu/Bible/Matthew/12#v19">Mt 12:19</a>; <a href="/hu/Bible/2_Timothy/2#v14">2Tim 2:14,24</a>. </li>
  <li id="fn10"><a href="#cite10">↑</a> <i>Irgalom a rosszindulatú bántalmazónak</i>: <a href="/hu/Bible/Matthew/5#v44">Mt 5:44</a>; <a href="/hu/Bible/Luke/6#v28">Lk 6:28</a>. </li>
  <li id="fn11"><a href="#cite11">↑</a> <i>Hol eszünk páskafőzeléket?</i>: <a href="/hu/Bible/Matthew/26#v17">Mt 26:17</a>; <a href="/hu/Bible/Mark/14#v12">Mk 14:12</a>; <a href="/hu/Bible/Luke/22#v8">Lk 22:8-9</a>. </li>
  <li id="fn12"><a href="#cite12">↑</a> <i>Kövesd az embert a korsóval</i>: <a href="/hu/Bible/Matthew/26#v18">Mt 26:18</a>; <a href="/hu/Bible/Mark/14#v13">Mk 14:13-15</a>; <a href="/hu/Bible/Luke/22#v10">Lk 22:10-12</a>. </li>
  <li id="fn13"><a href="#cite13">↑</a> <i>A felső szobába</i>: <a href="/hu/Bible/Matthew/26#v19">Mt 26:19</a>; <a href="/hu/Bible/Mark/14#v16">Mk 14:16</a>; <a href="/hu/Bible/Luke/22#v13">Lk 22:13</a>. </li>
  <li id="fn14"><a href="#cite14">↑</a> <i>Együtt dolgoznak</i>: <a href="/hu/Bible/1_Corinthians/3#v9">1Kor 3:9</a>. </li>
  <li id="fn15"><a href="#cite15">↑</a> <i>Jézusnak vissza kell térnie az Atyához</i>: <a href="/hu/Bible/John/7#v33">Jn 7:33</a>; <a href="/hu/Bible/John/8#v21">Jn 8:21-22</a>; <a href="/hu/Bible/John/13#v33">Jn 13:33</a>; <a href="/hu/Bible/John/14#v2">Jn 14:2,12,28</a>; <a href="/hu/Bible/John/16#v10">Jn 16:10,16-17,28</a>. </li>
  <li id="fn16"><a href="#cite16">↑</a> <i>Elküldelek titeket, ahogy engem küldtek</i>: <a href="/hu/Bible/Matthew/28#v19a">Mt 28:19a</a>; <a href="/hu/Bible/Mark/16#v15">Mk 16:15</a>; <a href="/hu/Bible/John/20#v21">Jn 20:21</a>. </li>
  <li id="fn17"><a href="#cite17">↑</a> <i>A templom lerombolását megjósolták</i>: <a href="/hu/Bible/Matthew/24#v1">Mt 24:1-2</a>; <a href="/hu/Bible/Mark/13#v1">Mk 13:1-2</a>; <a href="/hu/Bible/Luke/21#v5">Lk 21:5-6</a>. </li>
  <li id="fn18"><a href="#cite18">↑</a> <i>Az apostolokat figyelmeztetik, hogy meneküljenek</i>: <a href="/hu/Bible/Matthew/24#v15">Mt 24:15-21</a>; <a href="/hu/Bible/Mark/13#v14">Mk 13:14-19</a>; <a href="/hu/Bible/Luke/21#v20">Lk 21:20-24</a>. </li>
  <li id="fn19"><a href="#cite19">↑</a> <i>Jézusnak nincs szüksége emberi védelemre</i>: <a href="/hu/Bible/Matthew/26#v53">Mt 26:53</a>. </li>
  <li id="fn20"><a href="#cite20">↑</a> <i>Az Atya házának sok lakhelye van</i>: <a href="/hu/Bible/John/14#v2">Jn 14:2</a>. </li>
  <li id="fn21"><a href="#cite21">↑</a> <i>A fény gyermekei</i>: <a href="/hu/Bible/Luke/16#v8">Lk 16:8</a>; <a href="/hu/Bible/John/12#v36">Jn 12:36</a>; <a href="/hu/Bible/Ephesians/5#v8">Ef 5:8</a>; <a href="/hu/Bible/1_Thessalonians/5#v5">1Tesz 5:5</a>. </li>
  <li id="fn22"><a href="#cite22">↑</a> <i>Isten által épített városok</i>: <a href="/hu/Bible/Hebrews/11#v10">Zsid 11:10</a>. </li>
  <li id="fn23"><a href="#cite23">↑</a> <i>A hűség jutalma</i>: <a href="/hu/Bible/Revelation/3#v21">Jel 3:21</a>. </li>
  <li id="fn24"><a href="#cite24">↑</a> <i>Menj át a nyomorúságon</i>: <a href="/hu/Bible/Acts_of_the_Apostles/14#v22b">ApCsel 14:22b</a>. </li>
  <li id="fn25"><a href="#cite25">↑</a> <i>Jézus befejezte az Atya munkáját</i>: <a href="/hu/Bible/John/4#v34">Jn 4:34</a>; <a href="/hu/Bible/John/5#v36">Jn 5:36</a>; <a href="/hu/Bible/John/17#v4">Jn 17:4</a>; <a href="/hu/Bible/John/19#v30">Jn 19:30</a>. </li>
  <li id="fn26"><a href="#cite26">↑</a> <i>Jézusnak vissza kell térnie az Atyához</i>: <a href="/hu/Bible/John/7#v33">Jn 7:33</a>; <a href="/hu/Bible/John/8#v21">Jn 8:21-22</a>; <a href="/hu/Bible/John/13#v33">Jn 13:33</a>; <a href="/hu/Bible/John/14#v2">Jn 14:2,12,28</a>; <a href="/hu/Bible/John/16#v10">Jn 16:10,16-17,28</a>. </li>
</ol>
</div>
