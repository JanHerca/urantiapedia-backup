<!--
title: ÍRÁS 150. A HARMADIK TANHIRDETŐ VÁNDORÚT
description: 
published: true
date: 2022-9-13T21:6:8Z
tags: 
editor: ckeditor
dateCreated: 2022-8-10T23:6:51Z
-->

<figure class="table chapter-navigator">
  <table>
    <tbody>
      <tr>
        <td><a href="/hu/The_Urantia_Book/149">írás 149. A második tanhirdető vándorút</a></td>
        <td><a href="/hu/The_Urantia_Book/Index">Index</a></td>
        <td><a href="/hu/The_Urantia_Book/151">írás 151. Időzés és tanítás a parton</a></td>
      </tr>
    </tbody>
  </table>
</figure>
<span id="p0"> <a href="#p0" class="toc-anchor">¶</a> </span>
<p id="p0_1"><sup><small>150:0.1</small></sup>  ABNER, valamint János apostolai a Kr.u. 29. év január 16-án, vasárnap este eljutottak Betszaidába és másnap közös tanácskozást tartottak Andrással és Jézus apostolaival. Abner és a társai a székhelyüket Hebronban rendezték be és rendszeresen átjártak Betszaidába e tanácskozásokra.</p>
<p id="p0_2"><sup><small>150:0.2</small></sup>  E közös tanácskozáson megvitatott számos kérdés között volt az a gyakorlat is, hogy a betegeket bizonyos olajokkal kenték be gyógyító imádságok elmondása mellett<sup id="cite1"><a href="#fn1">[1]</a></sup>. Jézus most sem volt hajlandó részt venni a vitáikban, és nem volt hajlandó véleményezni a megállapodásaikat sem. János apostolai mindig is használták az olajat a betegek és a szenvedők számára való segédkezés során, és arra törekedtek, hogy ezt egységes szokásként honosítsák meg mindkét csoportnál, Jézus apostolai azonban nem voltak hajlandók elkötelezni magukat egy ilyen szabály mellett.</p>
<p id="p0_3"><sup><small>150:0.3</small></sup>  Január 18-án, kedden a betszaidai Zebedeus házban csatlakoztak a kipróbált vándor hitszónokok a huszonnégy apostolhoz, nagyjából hetvenöten, arra készülve, hogy elküldik őket a galileai harmadik tanhirdető vándorútra. E harmadik küldetés hét hétig tartott.</p>
<p id="p0_4"><sup><small>150:0.4</small></sup>  A vándor hitszónokokat ötös csoportokban küldték ki, míg Jézus és a tizenkettek az idő legnagyobb részében együtt utaztak, és az apostolok kettesével mentek ki, hogy híveket kereszteljenek, ha úgy alakult. Abner és a társai csaknem három héten át szintén a vándor hitszónoki csoportokkal dolgoztak, tanácsokkal látták el őket és keresztelték a híveket. Elmentek Magadánba, Tibériásba, Názáretbe, valamint Közép- és Dél-Galilea minden nagyobb városába és falujába, mindazokba a helységekbe, melyekben korábban már megfordultak és sok másikba is. Az északi részeket leszámítva Galilea számára ez volt az utolsó üzenetük<sup id="cite2"><a href="#fn2">[2]</a></sup>.</p>
<h2 id="p1" class="toc-header"><a href="#p1" class="toc-anchor">¶</a> 1. A NŐI VÁNDOR HITSZÓNOKOK TESTÜLETE </h2>
<p id="p1_1"><sup><small>150:1.1</small></sup>  Minden bátor dolog közül, melyet Jézus a földi létpályájával összefüggésben véghez vitt, a legmeglepőbb a következő, előzmény nélküli bejelentése volt január 16-ának estéjén: „Holnap kijelölünk tíz nőt az országért való szolgálati munkára<sup id="cite3"><a href="#fn3">[3]</a></sup>.” Ama kéthetes időszak kezdetén, melyben az apostolok és a vándor hitszónokok szabadság okán elvileg nem tartózkodtak Betszaidában, Jézus megkérte Dávidot, hogy hívja haza a szüleit és küldjön ki hírnököket a célból, hogy azok Betszaidába hívjanak tíz olyan jámbor nőt, akik szolgáltak az előző tábor és a sátorkórház igazgatásában. E nők mind hallgatták a fiatal vándor hitszónokoknak átadott tanításokat, de sem e nők, sem a tanítóik fejében nem fordult meg az, hogy Jézus nőket bízna meg azzal a feladattal, hogy tanítsák az országról szóló evangéliumot és segédkezzenek a betegeknek. A Jézus által kiválasztott és megbízott tíz nő a következő volt: Zsuzsanna, a názáreti zsinagóga korábbi előéneklőjének leánya; Johanna, Kuzának, Heródes Antipász intézőjének a felesége; Erzsébet, aki egy tibériásbeli és szeforiszbeli tehetős zsidónak volt a leánya; Márta, András és Péter nővére; Rákhel, Júdásnak, a Mester húsvér testbeli öccsének sógornője; Naszanta, Elmannak, a szíriai orvosnak a leánya; Milka, Tamás apostol egyik unokatestvére; Rúth, Lévi Máté legidősebb leánya; Kelta, egy római centurió leánya; és Agaman, egy damaszkuszi özvegy. Később Jézus még két másik nővel bővítette a csoportot — a magadáni Máriával, valamint Rebekával, az arimateai József leányával.</p>
<figure id="Figure_150_1_1" class="image urantiapedia">
<img src="/image/The_Urantia_Book/Jesus_life/paintings/Holy_Women.jpg">
<figcaption>
<em>A szent asszonyok</em>, James Tissot, 1886 – 1894, <a href="https://commons.wikimedia.org/wiki/File:Brooklyn_Museum_-_The_Holy_Women_(Les_femmes_saintes)_-_James_Tissot_-_overall.jpg" target="_blank">Wikimedia</a>
</figcaption>
</figure>
<p id="p1_2"><sup><small>150:1.2</small></sup>  Jézus felhatalmazta e nőket arra, hogy a szervezetüket maguk alakítsák ki és utasította Júdást, hogy a felszerelésük és teherhordó állataik megvásárlásához bocsásson rendelkezésükre pénzt. A tízek Zsuzsannát választották vezetőjüknek és Johannát pénztárosuknak. Ettől kezdve a működéshez szükséges pénzt maguk teremtették elő; soha többet nem fordultak Júdáshoz támogatásért<sup id="cite4"><a href="#fn4">[4]</a></sup>.</p>
<p id="p1_3"><sup><small>150:1.3</small></sup>  Roppant különös látvány volt akkoriban, amikor a nők még a zsinagóga főtermébe sem tehették be a lábukat (csak a nők karzatán tartózkodhattak), hogy az országról szóló új evangélium felhatalmazott tanítói lehettek. A feladat, mellyel Jézus e tíz nőt megbízta, amikor elkülönítette őket az evangélium tanítására és a lelkipásztori szolgálatra, annak az egyenjogúságnak a hirdetése volt, mely minden nőt mindörökre felszabadított; a férfinak többé már nem lehetett úgy tekintenie a nőre, mint aki szellemében alsóbbrendű. Ez bizony komoly megrázkódtatást jelentett a tizenkét apostolnak. Függetlenül attól, hogy számtalanszor hallották a Mestertől, hogy „a mennyországban nincs gazdag vagy szegény, szabad vagy rabszolga, férfi vagy nő, mindenki egyformán az Isten fia és leánya”, mégis valóságosan is elképedtek, amikor Jézus azt javasolta, hogy hivatalosan bízzák meg e tíz nőt vallási tanítói feladatokkal, sőt engedjék meg nekik azt is, hogy velük tartsanak<sup id="cite5"><a href="#fn5">[5]</a></sup>. Az egész vidéket felkavarta ez a fejlemény, és Jézus ellenségei e lépésből nagy tőkét kovácsoltak, de a jó hírben hívő nők mindenütt bátran kiálltak a kiválasztott nővéreik mellett és nem hagytak kétséget afelől, hogy helyeslik a nők vallási munkában való szerepének ilyetén kései elismerését. A nők szabad szerepvállalását, mely kellő elismertséget biztosított nekik, az apostolok közvetlenül a Mester eltávozása után is elfogadták, jóllehet a későbbi nemzedékek visszatértek a régi szokásokhoz. A keresztény egyház első napjaiban a női tanítókat és lelkipásztorokat <i>diakonisszáknak</i> hívták és általános elismerést élveztek. Pál azonban annak ellenére, hogy mindezt elméletben elismerte, sohasem tette egészen a saját hozzáállása részévé és ő maga nehéznek találta a gyakorlati kivitelezést<sup id="cite6"><a href="#fn6">[6]</a></sup>.</p>
<h2 id="p2" class="toc-header"><a href="#p2" class="toc-anchor">¶</a> 2. A MAGADÁNI MEGÁLLÓ </h2>
<p id="p2_1"><sup><small>150:2.1</small></sup>  Amikor az apostoli társaság elindult Betszaidából, a nők a menet végén haladtak. A tanácskozások idején mindig egy csoportban ültek a beszélővel szemben, tőle jobbra. Egyre több nő vált az országról szóló evangélium hívévé, és korábban sok bonyodalom forrása volt és véget nem érő zavart okozott az, amikor azt akarták, hogy személyesen beszélhessenek Jézussal vagy az apostolok egyikével. Most mindez megváltozott. Amikor a női hívek valamelyike találkozni akart a Mesterrel vagy beszélni akart az apostolokkal, megkereste Zsuzsannát, és a tizenkét női vándor hitszónok egyikének társaságában egyből a Mester vagy az ő egyik apostola elé járultak.</p>
<figure id="Figure_150_2_1" class="image urantiapedia image-style-align-right">
<img src="/image/The_Urantia_Book/Jesus_life/paintings/Magdalene_Before_Her_Conversion.jpg">
<figcaption>
<em>A Magdolna megtérése előtt</em>, James Tissot, 1886 – 1894, <a href="https://commons.wikimedia.org/wiki/File:Brooklyn_Museum_-_The_Magdalene_Before_Her_Conversion_(Madeleine_avant_sa_conversion_)_-_James_Tissot_-_overall.jpg" target="_blank">Wikimedia</a>
</figcaption>
</figure>
<p id="p2_2"><sup><small>150:2.2</small></sup>  Magadánban történt meg először, hogy a nők megmutatták hasznosságukat és igazolták a kiválasztásuk bölcs voltát. András meglehetősen szigorú rendszabályokat írt elő a társainak a nőkkel való személyes munkát illetően, különösen a megkérdőjelezhető jellemű nők esetében. Amikor a társaság elérte Magadánt, a tíz női vándor hitszónok szabadon beléphetett a rossz hírű helyekre és a bennlakóknak közvetlenül hirdethette a jó híreket. Amikor betegekhez mentek, e nők a segédkezésük során képesek voltak igen közel kerülni a szenvedő nővéreikhez. E tíz nő (akiket később a tizenkét nőként ismertek) itteni segédkezésének eredményeként nyerték meg a magadáni Máriát az ország ügyének. Szerencsétlenségek során át és annak következményeként, hogy az ilyen rossz döntéseket hozó nőkkel szemben a nők jó hírét fontosnak tartó társadalom milyen magatartást tanúsított, e nők a magadáni bűntanyák egyikén találták magukat. Márta és Rákhel volt az, aki világossá tette Mária előtt, hogy az ország kapui nyitva állnak még az olyanok előtt is, mint ő. Mária elhitte az új hírt és másnap Péter meg is keresztelte.</p>
<p id="p2_3"><sup><small>150:2.3</small></sup>  A magadáni Mária lett a tizenkét női vándor hitszónok csoportjában az evangélium legeredményesebb tanítója. Ezzel a szolgálattal Jotapatában bízták meg, Rebekával együtt, nagyjából négy héttel a megtérését követően. Mária és Rebeka a csoport többi tagjával együtt végigkísérte Jézust a földi életének hátralévő részében, hűségesen és eredményesen munkálkodva az elnyomott nővéreik megvilágosításán és felemelésén; és amikor a jézusi élet színművének utolsó és megrendítően szomorú jelenetére sor került, annak ellenére, hogy az apostolok egy kivételével megfutamodtak, e nők mindvégig jelen voltak, és egyikük sem tagadta meg vagy árulta el őt soha.<sup id="cite7"><a href="#fn7">[7]</a></sup></p>
<h2 id="p3" class="toc-header"><a href="#p3" class="toc-anchor">¶</a> 3. A SZOMBAT TIBÉRIÁSBAN </h2>
<p id="p3_1"><sup><small>150:3.1</small></sup>  Az apostoli társaság szombati istentiszteleteinek ügyét András a Jézustól kapott utasítások szerint a nőkre bízta. Ez természetesen azt jelentette, hogy azokat nem tarthatták az új zsinagógában. A nők ez alkalommal Johannát bízták meg a feladattal, és az összejövetelt Heródes új palotájának dísztermében tartották meg, mert Heródes éppen a pereai Juliászban lévő palotájában tartózkodott<sup id="cite8"><a href="#fn8">[8]</a></sup>. Johanna az írásoknak a nők által Izráel vallási életében végzett munkájáról szóló részeiből olvasott fel, utalt Mirjámra, Deborára, Eszterre és másokra.</p>
<p id="p3_2"><sup><small>150:3.2</small></sup>  Aznap késő este tartott Jézus az egyesített csoportnak emlékezetes beszédet a „varázslásról és babonaságról”. Azokban az időkben egy fényes és újnak tartott csillag megjelenéséről az emberek úgy gondolták, hogy olyan jel, mely arra utal, hogy egy nagy ember született meg a földön<sup id="cite9"><a href="#fn9">[9]</a></sup>. Lévén, hogy nem sokkal korábban ilyen csillagot figyeltek meg, András megkérdezte Jézustól, hogy megalapozottak-e ezek a hiedelmek. Az András kérdésére adott hosszú válaszban a Mester teljesen kimerítette az emberi babonaság egész tárgykörét. A Jézus által ekkor közöltek mai szóhasználattal a következők szerint foglalhatók össze:</p>
<p id="p3_3"><sup><small>150:3.3</small></sup>  1. A mennyek csillagai járásának egyáltalán semmi köze sincs a földi emberi élet eseményeihez. A csillagászat helyénvaló tudományos foglalatosság, a csillagjóslás azonban babonás tévedések halmaza, melynek nincs helye az országról szóló evangéliumban.</p>
<p id="p3_4"><sup><small>150:3.4</small></sup>  2. A leölt állat belső szerveinek vizsgálata semmit sem mondhat az időjárásról, a jövőbeli eseményekről vagy az emberi ügyek kimeneteléről.</p>
<p id="p3_5"><sup><small>150:3.5</small></sup>  3. A holtak szellemei nem térnek vissza abból a célból, hogy érintkezzenek a családjukkal vagy a még élő, egykori barátaikkal.</p>
<p id="p3_6"><sup><small>150:3.6</small></sup>  4. A szerencsetárgyak és a kegytárgyak hatástalanok a betegségek gyógyításában, a csapások elkerülésében vagy a rossz szellemek befolyásolásában; a szellemi világ befolyásolására szánt minden ilyen anyagi módszerben való hit nem más, mint tömény babonaság.</p>
<p id="p3_7"><sup><small>150:3.7</small></sup>  5. A sorsvetés, bár a kisebb nehézségek megoldásának alkalmas módja lehet, nem az isteni akarat feltárására kialakított módszer. Az ilyen dolgok kimenetelei tisztán az anyagi véletlen területéhez tartoznak. A szellemi világgal való bensőséges közösség egyetlen módját az embernek a szellemmel, az Atya bent lakozó szellemével való felruházottsága jelenti, és e felruházottsághoz tartozik a Fiú kiáradt szelleme és a Végtelen Szellem mindenütt jelenvaló hatása is.</p>
<p id="p3_8"><sup><small>150:3.8</small></sup>  6. A jövendölés, a boszorkánykodás és a bűbájolás a tudatlan elmék babonasága, miként a varázslás káprázata is az. A varázserejű számokban, a jó szerencsét ígérő előjelekben és a balszerencsét hozó hírnökökben való hit teljesen alaptalan babonaság.</p>
<p id="p3_9"><sup><small>150:3.9</small></sup>  7. Az álomfejtés főként tudatlan és valószínűtlen képzelgésre épített babonás és alaptalan rendszer. Az országról szóló evangéliumnak semmi köze sem lehet a kezdetleges vallás jövendőmondó papjaihoz.</p>
<p id="p3_10"><sup><small>150:3.10</small></sup>  8. A jó vagy rossz szellemek nem lakozhatnak agyagból, fából vagy fémből készült anyagi jelképek belsejében; a bálványok nem jelentenek többet, mint az anyag, melyből készültek.</p>
<p id="p3_11"><sup><small>150:3.11</small></sup>  9. A rontástevő emberek, a varázslók, a varázstevők és a boszorkánymesterek eljárásai az egyiptomiak, az asszírok, a babiloniak és az ősi kánaániak babonáiból erednek. A függőknek és a mindenféle ráolvasásnak semmi haszna a jó szellem védelmének elnyerése vagy a rossznak feltételezett szellemek elhárítása szempontjából.</p>
<p id="p3_12"><sup><small>150:3.12</small></sup>  10. Leleplezte és elítélte az igézetekben, az istenítéletekben, a megbabonázásban, a megátkozásban, a jelekben, az álomfüvekben, a csomózott kötelekben és a tudatlan és leigázó babonaság minden más formájában való hitüket.</p>
<h2 id="p4" class="toc-header"><a href="#p4" class="toc-anchor">¶</a> 4. AZ APOSTOLOK KETTESÉVEL VALÓ KIKÜLDÉSE </h2>
<p id="p4_1"><sup><small>150:4.1</small></sup>  Másnap este, miután összegyűjtötte a tizenkét apostolt, János apostolait és az újonnan megbízott női csoportot, Jézus azt mondta: „Látjátok magatok is, hogy az aratnivaló sok, de a munkás kevés<sup id="cite10"><a href="#fn10">[10]</a></sup><sup id="cite11"><a href="#fn11">[11]</a></sup>. Kérjük hát mind az aratás Urát, hogy küldjön több munkást a mezőire. Bár én itt maradok, hogy megerősítsem és oktassam az újabb tanítókat, a régibbeket kettesével kiküldöm, hogy gyorsan elmenvén mindenfelé Galileában terjesszék az országról szóló örömhírt, amíg ahhoz még megfelelő és békés viszonyokat találnak.” Ezután kijelölte az apostoli párokat, akiket ki akart küldeni, és ezek a következők voltak: András és Péter, Zebedeus Jakab és János, Fülöp és Nátániel, Tamás és Máté, Alfeus Jakab és Júdás, Zélóta Simon és Karióti Júdás<sup id="cite12"><a href="#fn12">[12]</a></sup><sup id="cite13"><a href="#fn13">[13]</a></sup>.</p>
<p id="p4_2"><sup><small>150:4.2</small></sup>  Jézus meghatározta a tizenkettekkel Názáretben való találkozás időpontját, és búcsúzva tőlük így szólt: „E küldetésen ne menjetek a nem-zsidók városaiba, és ne menjetek Szamariába se, hanem menjetek inkább el Izráel házának elveszett bárányaiért<sup id="cite14"><a href="#fn14">[14]</a></sup>. Terjesszétek az országról szóló örömhírt és hirdessétek azt a megmentő igazságot, hogy az ember az Isten fia. Emlékezzetek, hogy aligha nagyobb a tanítvány a mesterénél, sem a szolga az uránál. Legyen elég a tanítványnak, ha olyan, mint a mestere, s a szolgának, ha olyan, mint az ura<sup id="cite15"><a href="#fn15">[15]</a></sup>. Ha a ház urát némelyek Belzebub társának nevezik, mennyivel inkább annak kell tekinteniük a háza népét! De ne féljetek e hitetlen ellenségektől<sup id="cite16"><a href="#fn16">[16]</a></sup>. Mert kijelentem, hogy semmi sincs elrejtve, ami nyilvánosságra ne kerülne; olyan titok sincs, ami ki ne tudódnék<sup id="cite17"><a href="#fn17">[17]</a></sup>. Amit magunk között tanítottam nektek, hirdessétek azt bölcsen és nyíltan. Amit a belsőszobában elmondtam nektek, azt kellő időben hirdessétek a háztetőkről. Azt mondom nektek, barátaim és tanítványaim, ne féljetek azoktól, akik a testet megölhetik, a lelket azonban nem tudják elpusztítani; inkább Őbelé vessétek a bizodalmatokat, aki képes fenntartani a testet és megmenteni a lelket.</p>
<p id="p4_3"><sup><small>150:4.3</small></sup>  Ugye két verebet adnak egy filléren? S én mégis kijelentem, hogy az Isten szeme előtt egy sem merül feledésbe. Hát nem tudjátok, hogy nektek minden szál hajatokat számon tartják? Ne féljetek hát; sokkal többet értek a számtalan verébnél<sup id="cite18"><a href="#fn18">[18]</a></sup>. Ne szégyenkezzetek a tanításom miatt; menjetek hirdetni a békét és a jó akaratot, de ne tévedjetek — nem fogja mindig béke kísérni a szónoklataitokat. Békét hozni jöttem a földre, de amint az emberek visszautasítják az ajándékomat, annak viszály és felfordulás lesz az eredménye<sup id="cite19"><a href="#fn19">[19]</a></sup>. Ha egy egész család elfogadja az országról szóló örömhírt, akkor valódi béke fog lakozni abban a házban; de amikor a család némely tagja belép az országba, mások meg elutasítják az örömhírt, e megosztottság csak szomorúságot és bánatot okozhat. Dolgozzatok őszintén azon, hogy az egész családot megmentsétek, nehogy az embernek a tulajdon családja legyen az ellensége. De ha megtettétek a tőletek telhetőt minden család minden tagjáért, kijelentem nektek, hogy aki apját vagy anyját jobban szereti, mint ezt az örömhírt, az nem méltó az országra<sup id="cite20"><a href="#fn20">[20]</a></sup>.”</p>
<p id="p4_4"><sup><small>150:4.4</small></sup>  Ahogy a tizenkettek meghallották e szavakat, készülődni kezdtek az indulásra<sup id="cite21"><a href="#fn21">[21]</a></sup>. Nem is látták viszont egymást egészen a názáreti gyülekezésig, hogy ott találkozzanak Jézussal és a többi tanítvánnyal, ahogy azt a Mester megszervezte.</p>
<h2 id="p5" class="toc-header"><a href="#p5" class="toc-anchor">¶</a> 5. MIT KELL TENNEM, HOGY ÜDVÖZÜLJEK? </h2>
<p id="p5_1"><sup><small>150:5.1</small></sup>  Az egyik este Shunemben, miután János apostolai visszatértek Hebronból és miután Jézus apostolai kettesével elmentek, s amikor a Mester épp a fiatalabb vándor hitszónokok azon tizenkét fős csoportjának a tanításával volt elfoglalva, akik Jákob irányítása alatt dolgoztak, a tizenkét nő jelenlétében, Rákhel ezt a kérdést tette fel Jézusnak: „Mester, mit válaszoljunk, amikor a nők megkérdeznek minket, hogy »Mit kell tennem azért, hogy üdvözüljek?«” A kérdést meghallván Jézus ezt válaszolta:</p>
<p id="p5_2"><sup><small>150:5.2</small></sup>  „Amikor a férfiak és a nők azt kérdezik, hogy mit kell tennünk az üdvözülés érdekében, akkor válaszoljátok azt: Higgyétek az országról szóló örömhírt; fogadjátok el az isteni megbocsátást<sup id="cite22"><a href="#fn22">[22]</a></sup>. Hit révén ismerjétek fel az Isten bennetek lakozó szellemét, akinek elfogadása az Isten fiává tesz benneteket<sup id="cite23"><a href="#fn23">[23]</a></sup>. Hát nem olvastátok az Írásokban, ahol azt mondja, »Az Úrban találok igazságosságot és erőt«<sup id="cite24"><a href="#fn24">[24]</a></sup><sup id="cite25"><a href="#fn25">[25]</a></sup>. Szintén, ahol az Atya azt mondja, »Közel van igazságom; szabadításom már úton van, és karommal óvom népemet<sup id="cite26"><a href="#fn26">[26]</a></sup>.« »Lelkem ujjong az Istenem szeretetében, mert az üdvösség ruhájába öltöztetett s az igazságosságának köntösébe burkolt<sup id="cite27"><a href="#fn27">[27]</a></sup><sup id="cite28"><a href="#fn28">[28]</a></sup>.« Nem olvastátok-e azt is az Atyáról, hogy az ő neve »az Úr a mi igazságunk lesz«. »Dobjátok el az önelégültség szennyezett ruháit és öltöztessétek a fiamat az isteni igazságosság és az örök üdvözülés ruhájába.« Mindörökre igaz, hogy »az igaz ember a hite által él«. Teljesen szabadon beléphettek az Atya országába, de a fejlődés — a kegyelemben való gyarapodás — alapvető jelentőségű a bent maradás szempontjából.</p>
<p id="p5_3"><sup><small>150:5.3</small></sup>  Az üdvözülés az Atya ajándéka és azt az ő Fiai nyilatkoztatják ki<sup id="cite29"><a href="#fn29">[29]</a></sup>. A hit révén való elfogadás a részetekről az isteni természet részesévé, az Isten fiává és leányává tesz benneteket. Hit révén igazultok; hit révén üdvözültök; és ugyanezen hit révén haladtok előre örökmód a fokozatos fejlődés és az isteni tökéletesség útján<sup id="cite30"><a href="#fn30">[30]</a></sup>. Hit révén igazult Ábrahám és hit révén ismerte meg a Melkizedek-féle tanítások általi üdvözülést. A korszakok során végig ugyanez a hit mentette meg az emberek fiait, de most egy Fiú jött el az Atyától, hogy az üdvözülést valóságosabbá és szívesebben fogadottá tegye.”</p>
<p id="p5_4"><sup><small>150:5.4</small></sup>  Ahogy Jézus befejezte a beszédet, nagy ujjongás támadt e kegyes szavakat hallók körében, és az elkövetkező napok során mindannyian új erővel, megújult energiával és lelkesedéssel hirdették az országról szóló evangéliumot. A nők még inkább örültek tudván, hogy ők is részei az ország földi megteremtésére vonatkozó terveknek.</p>
<p id="p5_5"><sup><small>150:5.5</small></sup>  Az utolsó kijelentésének zárásául Jézus azt mondta: „Üdvözülést nem vásárolhattok; nem érdemelhetitek ki az igazságosságot. Az üdvözülés az Isten ajándéka, és az igazságosság az ország fiaként való elismertségben a szellemtől született élet természetes gyümölcse. Nem azért mentenek meg benneteket, mert igaz életet éltek; inkább az a helyzet, hogy azért éltek igaz életet, mert már meg is mentettek benneteket, felismertétek a fiúi elismerést, mint az Isten ajándékát és az országban való szolgálatot, mint az élet legfőbb boldogságát a földön. Amikor az emberek elhiszik ezt az örömhírt, mely az Isten jóságának kinyilatkoztatása, az arra fogja késztetni őket, hogy önként megbánják minden ismert bűnüket. A fiúi elismertség megértése nem egyeztethető össze a bűn iránti vággyal. Az országban hívők ki vannak éhezve az igazságosságra és szomjazzák az isteni tökéletességet.”</p>
<h2 id="p6" class="toc-header"><a href="#p6" class="toc-anchor">¶</a> 6. AZ ESTI TANÍTÁSOK </h2>
<p id="p6_1"><sup><small>150:6.1</small></sup>  Az esti beszélgetések alkalmával Jézus sok tárgykört érintett. E vándorút hátralévő részében — mielőtt mindannyian összegyűltek volna Názáretben — Jézus tárgyalta „Az Isten szeretete”, „Álmok és látomások”, „Rosszakarat”, „Alázat és szelídség”, „Bátorság és hűség”, „Zene és istenimádat”, „Szolgálat és engedelmesség”, „Büszkeség és önteltség”, „A megbocsátás és a bűnbánat viszonya”, „Béke és tökéletesség”, „Rossz beszéd és irigység”, „Rossz, bűn és kísértés”, „Kétségek és hitetlenség”, „Bölcsesség és istenimádat” kérdéskörét. Lévén, hogy a régebbi apostolok távol voltak, a férfiak és nők ezen újabb csoportjai felszabadultabban merültek bele a Mesterrel való vitákba.</p>
<p id="p6_2"><sup><small>150:6.2</small></sup>  Miután eltöltött két-három napot a tizenkét vándor hitszónokból álló egyik csoporttal, Jézus felkereste a következő csoportot, és mindeme munkások hollétéről és tevékenységéről Dávid hírnökeitől értesült. Tekintettel arra, hogy a nőknek ez volt az első vándorútjuk, az idő nagy részében Jézussal maradtak. A hírvivői szolgálaton keresztül e csoportok mindegyike teljes mértékben tájékoztatást kapott a vándorút lefolyásáról, és a többi csoportról szóló hírek mindig a bátorítás forrását jelentették szerteszét, elkülönülten dolgozóknak.</p>
<p id="p6_3"><sup><small>150:6.3</small></sup>  Az elválásukat megelőzően úgy szervezték, hogy a tizenkét apostol, valamint a vándor hitszónokok és a női testület Názáretben gyűljön össze a Mesterrel való találkozásra március 4-én, pénteken<sup id="cite31"><a href="#fn31">[31]</a></sup>. Ennek megfelelően nagyjából ekkor az apostolok és a vándor hitszónokok különböző csoportjai megindultak Galilea középső és déli részéből Názáret felé. A délután derekára az utolsóként érkező András és Péter is elérte a tábort, melyet az először megérkezettek készítettek elő és amelyet a várostól északra fekvő hegyekben jelöltek ki. Ez volt az első alkalom, hogy Jézus Názáretbe látogatott azóta, hogy a nyilvános segédkezést megkezdte.</p>
<h2 id="p7" class="toc-header"><a href="#p7" class="toc-anchor">¶</a> 7. IDŐZÉS NÁZÁRETBEN </h2>
<p id="p7_1"><sup><small>150:7.1</small></sup>  Ezen a péntek délutánon Jézus Názáretben sétált, de nemigen figyeltek fel rá és egyáltalán nem is ismerték meg. Elhaladt a gyermekkori otthona, valamint az ácsműhely mellett, és eltöltött egy félórát a fiúkorában olyannyira kedvelt dombon. A Jordánban Jánostól való megkeresztelésének napja óta az Ember Fiának lelkét nem kavarta fel ilyen emberi érzelemáradat. Ahogy lefelé tartott a hegyről, meghallotta annak a kürtnek az ismerős hangjait, melyet a napnyugta bejelentéséül fújtak meg, éppen úgy, ahogy már sok-sok alkalommal hallotta kisfiúkorában Názáretben. Mielőtt visszatért volna a táborba, elsétált ama zsinagóga mellett, ahová tanodába járt és elméjében elmerült a gyermekkorának számos emléke között. A nap korábbi szakaszában Jézus elküldte Tamást, hogy beszélje meg a zsinagóga vezetőjével, hogy a szombat reggeli istentiszteleten szólhasson.</p>
<p id="p7_2"><sup><small>150:7.2</small></sup>  A názáreti emberek sohasem a jámborságukról és az erényes életükről voltak híresek. Az évek múlásával e falut egyre jobban megfertőzték a közeli Szeforisz alacsony szintű erkölcsi alapelvei. Jézus gyermekkorában és ifjúkorában megoszlott a názáretiek véleménye vele kapcsolatban; nagy volt a neheztelés, amikor Kapernaumba költözött. Bár Názáret lakosai sokat hallottak a korábbi ácsuk dolgairól, megbántva érezték magukat, amiért a korábbi tanhirdető vándorútjai során egyszer sem ejtette útba a saját faluját. Valóban hallottak Jézus hírnevéről, de a polgárok többsége dühös volt, amiért e nagy tettek egyikét sem a gyermekkorának színhelyén vitte véghez. A názáreti emberek hónapokon át sokat vitatkoztak Jézusról, de a véleményük egészében véve nem volt kedvező.</p>
<p id="p7_3"><sup><small>150:7.3</small></sup>  Így a Mester nem a hazatérőt üdvözlő, hanem egy határozottan ellenséges és szerfölött gáncsoskodó légkörben találta magát. De nem ez volt minden. Az ellenségei, tudván, hogy e szombatot Názáretben akarja tölteni és feltételezve azt, hogy beszélni is akar a zsinagógában, számos durva és faragatlan embert béreltek fel, hogy zaklassák és minden lehetséges módon bajt keverjenek.</p>
<p id="p7_4"><sup><small>150:7.4</small></sup>  Jézus idősebb barátainak többsége, beleértve a gyermekkorának elaggott előéneklőjét is, már meghalt vagy elköltözött Názáretből, és a fiatalabb nemzedék hajlamos volt erős féltékenységgel viseltetni a hírneve iránt. Nem emlékeztek arra, hogy korábban milyen odaadó volt az apja családja iránt, és keserű bírálattal emlegették, hogy elmaradt a Názáretben élő öccsének és a már házas húgainak meglátogatásával. Jézus családjának a vele szemben tanúsított viselkedése szintén erősítette ezt a barátságtalan érzést a polgárokban. A zsidók közötti óhitűek ráadásul odáig merészkedtek, hogy bírálják Jézust azért, mert túl gyorsan haladt a zsinagógába vezető úton ezen a szombat reggelen.</p>
<h2 id="p8" class="toc-header"><a href="#p8" class="toc-anchor">¶</a> 8. A SZOMBATI ISTENTISZTELET </h2>
<p id="p8_1"><sup><small>150:8.1</small></sup>  Ez a szombat szép nap volt, és egész Názáret, barátok és ellenségek, mind eljöttek, hogy meghallgassák, amint a városuk egykori polgára beszédet mond a zsinagógában<sup id="cite32"><a href="#fn32">[32]</a></sup>. Az apostoli társaságot követők közül sokan a zsinagógán kívül rekedtek; nem volt elég hely, hogy mindenki bejusson, aki meg akarta hallgatni Jézust. Jézus ifjúkorában gyakran beszélt ezen az istentiszteleti helyen, és ezen a délelőttön, amikor a zsinagóga vezetője átnyújtotta neki a szent írások tekercsét, hogy előadja az írásból vett tanítást, úgy tűnt, hogy a jelenlévők egyike sem emlékezik arra, hogy éppen ez a kézirat volt az, melyet ő adott ennek a zsinagógának.</p>
<p id="p8_2"><sup><small>150:8.2</small></sup>  Az e napi istentisztelet éppen úgy zajlott, mint amikor Jézus fiúként járt el azokra. A zsinagóga vezetőjével felment a szószékhez, és az istentisztelet két ima felolvasásával kezdődött: „Áldott az Úr, a világ Királya, aki megalkotja a világosságot és megteremti a sötétséget, aki békét szerez és megteremt mindent; aki irgalomban világosságot ad a földnek és azoknak, akik rajta élnek és jóságban napról napra és mindegyre megújítja a teremtés dolgait. Áldott az Úr, az Istenünk a kezemunkájának dicsőségéért és a világosságot adó fényeiért, melyeket az ő dicsőítésére alkotott. Szela. Áldott az Úr, a mi Istenünk, aki megalkotta a fényeket.”</p>
<p id="p8_3"><sup><small>150:8.3</small></sup>  Egy pillanatnyi szünet után újból imába kezdtek: „Nagy szeretettel szeretett az Úr, az Istenünk bennünket, és roppant túláradó sajnálattal sajnált minket, Atyánk és Királyunk, az atyáink kedvéért, akik őbenne bíztak. Te tanítottad meg nekik az életet adó parancsokat; könyörülj rajtunk és taníts minket. Nyisd fel szemünket a törvényt meglátnunk; vedd rá szívünket, hogy megtartsa a parancsaidat; egyesítsd szíveinket, hogy szeressék és féljék nevedet, és meg ne szégyenüljünk, örökre. Mert te olyan Isten vagy, aki előkészíti az üdvözülést, és minket választottál minden nép és nemzet közül, és igazán közel vittél minket nagy nevedhez — szela — hogy szeretetteljesen dicsőítsük egységedet. Áldott az Úr, aki szeretetben választotta ki népének Izráelt.”</p>
<p id="p8_4"><sup><small>150:8.4</small></sup>  Az összegyűltek ezután elmondták a semát, a zsidó hitvallást. E szertartás abból állt, hogy számos szakaszt elismételtek a törvényből és jelezték, hogy az istenimádatot gyakorlók magukra veszik a mennyország igáját és a nappal és az éjszaka igáját is, megtartandó parancsolatnak.</p>
<p id="p8_5"><sup><small>150:8.5</small></sup>  Ezután következett a harmadik ima: „Igazság az, hogy te, Jahve vagy az Istenünk és atyáink Istene; a Királyunk és atyáink Királya; a Megmentőnk és atyáink Megmentője; a Teremtőnk és az üdvözülésünk sziklája; a segítségünk és a megszabadítónk. A neved öröktől fogva való, és nincs Isten kívüled. Új dalt énekeltek, melyet azért kaptak, hogy a nevedhez szólva énekeljék a parton; mind együtt dicsőítettek és mondtak a magukénak, Király, és azt mondták, Jahve uralkodik, örökre. Áldott az Úr, aki megmenti Izráelt.”</p>
<p id="p8_6"><sup><small>150:8.6</small></sup>  A zsinagóga vezetője ezután elfoglalta a helyét a frigyszekrény vagy tároló előtt, mely a szent írásokat tartalmazta és belekezdett a tizenkilenc dicsérő beszéd és áldás éneklésébe. Ám ez alkalommal kívánatos volt rövidre fogni az istentiszteletet, hogy az előkelő vendégnek több ideje maradjon a beszédre; ennek megfelelően csak az első és az utolsó áldást adta elő. Az első ez volt: „Áldott az Úr, az Istenünk, és atyáink Istene, Ábrahám Istene, és Izsák Istene, és Jákob Istene; a nagy, a hatalmas és a félelmetes Isten, aki irgalmat és kedvességet mutat, aki minden dolgot megteremt, aki megemlékezik az atyáknak tett kegyes ígéretekről és megmentőt hoz a gyermekeik gyermekeinek a maga nevének érdekében, szeretetben. Ó, Király, segítő, megmentő és pajzs! Áldott vagy te, ó Jahve, Ábrahám pajzsa.”</p>
<p id="p8_7"><sup><small>150:8.7</small></sup>  Ezt követte az utolsó áldás: „Ó adj a népednek, Izráelnek erős békét örökre, mert Király vagy és minden béke Ura. És a szemedben jó dolog megáldani békével Izráelt mindenkor és minden órán. Áldott vagy, Jahve, aki a népét, Izráelt békével áldja meg.” A gyülekezet nem tekintett az előéneklőre, amint az az áldásokat előadta. Az áldások után az előéneklő az alkalomhoz illő, nem hivatalos imát mondott el, és amikor ezzel is végzett, az összegyűltek mind együtt áment mondtak.</p>
<p id="p8_8"><sup><small>150:8.8</small></sup>  Majd az előéneklő odament a frigyszekrényhez és kivett egy tekercset, melyet átadott Jézusnak, hogy felolvassa az írásból vett tanítást<sup id="cite33"><a href="#fn33">[33]</a></sup>. Szokás volt felkérni hét személyt, hogy olvassanak fel nem kevesebb mint három verset a törvényből, de ez alkalommal elhagyták ezt a szokást, hogy a látogató a maga választása szerint olvashassa a tanítást. Jézus, átvéve a tekercset, felállt és olvasni kezdett a Deuteronomiumból: „Mert e parancs, amelyet ma adok neked, nem megfoghatatlan és nem elérhetetlen számodra. Nem az égben van, hogy azt kellene mondanod, ki hatol fel értük az égbe és ki hozza le nekünk, hogy aztán meghallgassuk és megcselekedjük? De a tengeren túl sincs, hogy azt kellene mondanod, ki kel át értük a tengeren, hogy elhozza nekünk a parancsolatot, hogy aztán meghallgassuk és megcselekedjük? Nem, az élet szava egészen közel van hozzád, ott van még a jelenlétedben és a szívedben is, hogy megismerd és engedelmeskedj annak<sup id="cite34"><a href="#fn34">[34]</a></sup>.”</p>
<p id="p8_9"><sup><small>150:8.9</small></sup>  Amikor végzett a törvényből való felolvasással, áttért Ésaiáshoz és kezdte olvasni: „Az Úr szelleme van énrajtam azért, mert fölkent engem az Úr, hogy megosszam a jó hírt a szegényekkel<sup id="cite35"><a href="#fn35">[35]</a></sup>. Elküldött, hogy szabadulást hirdessek a foglyoknak és a látás visszatértét a vakoknak, hogy felszabadítsam azokat, akik törődöttek és hirdessem az Úr kegyelmének évét<sup id="cite36"><a href="#fn36">[36]</a></sup>.”</p>
<p id="p8_10"><sup><small>150:8.10</small></sup>  Jézus becsukta a könyvet, és miután visszaadta azt a zsinagóga vezetőjének, leült és beszélni kezdett az emberekhez. E szavakkal kezdte: „Ma beteljesültek ezek az Írások<sup id="cite37"><a href="#fn37">[37]</a></sup>.” Ezután Jézus csaknem tizenöt percen át beszélt „Az Isten fiairól és leányairól”. Az emberek közül sokan örömmel fogadták a beszédet, és elcsodálkoztak Jézus szívélyes és bölcs voltán<sup id="cite38"><a href="#fn38">[38]</a></sup><sup id="cite39"><a href="#fn39">[39]</a></sup>.</p>
<p id="p8_11"><sup><small>150:8.11</small></sup>  Szokás volt, hogy a beszédet mondó a hivatalos istentisztelet végeztével a zsinagógában maradjon abból a célból, hogy az érdeklődők kérdéseket tehessenek fel neki. Ennek megfelelően ezen a szombat délelőttön Jézus a tömeg közé lépett, mely odanyomult hozzá, hogy kérdezzen. E csoportban jelen volt számos zavarkeltő is, akik hajlamosak voltak bajt keverni, s a tömeg szélén ott ólálkodtak a Jézus bajba keverésére felbérelt aljas emberek is. A kívül maradt tanítványok és vándor hitszónokok közül most sokan benyomultak a zsinagógába és egyből felismerték, hogy baj van készülőben. Ki akarták vezetni a Mestert, de ő nem volt hajlandó velük tartani.</p>
<h2 id="p9" class="toc-header"><a href="#p9" class="toc-anchor">¶</a> 9. A NÁZÁRETI ELUTASÍTÁS </h2>
<p id="p9_1"><sup><small>150:9.1</small></sup>  Jézus az ellenségei nagy tömegétől körülfogva és kevés követője mellett találta magát a zsinagógában, és válaszul a nyers kérdéseikre és az aljas szándékú kötekedéseikre félig tréfásan megjegyezte: „Igen, én vagyok József fia; én vagyok az ács, és nem vagyok meglepve, hogy emlékeztettek a mondásra, »Orvos gyógyítsd meg magad«, és hogy azt akarjátok elérni, hogy olyat tegyek Názáretben, amiről azt hallottátok, hogy Kapernaumban megtettem; de felszólítalak benneteket, hogy tanúsítsátok, hogy még az Írások is kijelentik, hogy »a prófétának csak a saját hazájában és a saját népe körében nincs becsülete«<sup id="cite40"><a href="#fn40">[40]</a></sup>.”<sup id="cite41"><a href="#fn41">[41]</a></sup></p>
<figure id="Figure_150_9_1" class="image urantiapedia image-style-align-right">
<img src="/image/The_Urantia_Book/Jesus_life/paintings/Brow_of_the_Hill_near_Nazareth.jpg">
<figcaption>
<em>A domb homloka Názáret közelében</em>, James Tissot, 1886 – 1894, <a href="https://commons.wikimedia.org/wiki/File:Brooklyn_Museum_-_The_Brow_of_the_Hill_near_Nazareth_(L'escarpement_de_Nazareth)_-_James_Tissot.jpg" target="_blank">Wikimedia</a>
</figcaption>
</figure>
<p id="p9_2"><sup><small>150:9.2</small></sup>  De az emberek lökdösni kezdték és vádlón, ujjal mutatva rá, azt mondták: „Azt hiszed, hogy jobb vagy, mint a názáreti emberek; elköltöztél tőlünk, de az öcséd közönséges munkás, és a húgaid még mindig közöttünk élnek. Ismerjük anyádat, Máriát. Hol vannak ők ma? Nagy dolgokat hallunk felőled, de csak azt látjuk, hogy nem teszel csodákat, amikor visszatérsz.” Jézus így felelt nekik: „Szeretem az embereket, akik abban a városban laknak, ahol felnőttem, és nagyon örülnék, ha látnám mindannyiukat a mennyországba belépni, de az isteni tettek végrehajtásáról nem én döntök. A kegyelmi átalakulások azoknak az élő hitére válaszul mennek végbe, akik annak haszonélvezői<sup id="cite42"><a href="#fn42">[42]</a></sup>.”</p>
<p id="p9_3"><sup><small>150:9.3</small></sup>  Jézus kedélyes hangulatban irányította volna a tömeget és eredményesen leszerelte volna még az erőszakos ellenségeit is, ha a saját apostolainak egyike, Zélóta Simon nem követett volna el vezetési hibát, aki Nahornak, az egyik fiatalabb vándor hitszónoknak a segítségével időközben a tömegből csoportba gyűjtötte Jézus barátait és harci hangulat kialakulásától tartva, felszólította a Mester ellenségeit, hogy távozzanak végre. Jézus sokszor tanította az apostolainak, hogy a szelíd felelet csillapítja a haragot, ám a követői nem voltak hozzászokva annak látványához, hogy a szeretett tanítójukkal, akit önként Mesternek szólítottak, ily tiszteletlenül és lenézően bánnak. Ez túl sok volt nekik, és azon kapták magukat, hogy a szenvedélyes és heves neheztelés kifejeződésének engednek teret, melyek mindegyike csak erősítette ezen istentelen és durva gyülekezet csordaszellemét<sup id="cite43"><a href="#fn43">[43]</a></sup>. Így a bérencek vezetésével ezek a gazfickók megragadták Jézust és kirontottak vele a zsinagógából a közelben álló meredek domb tetejére, amelynek pereméről le akarták vetni, hogy halálra zúzza magát. De épp amint azon voltak, hogy lelökjék a sziklapárkányról, Jézus hirtelenül szembefordult velük, rájuk emelte a tekintetét és nyugodtan kitárta a karját. Nem mondott semmit, de a barátai igencsak elképedtek, amikor azt látták, hogy elindul előre és a tömeg szétválik és bántatlanul átengedi.<sup id="cite44"><a href="#fn44">[44]</a></sup></p>
<p id="p9_4"><sup><small>150:9.4</small></sup>  Jézus, tanítványaival a sarkában a táborba ment, ahol a tanítványok minderről beszámoltak. Aznap este összekészültek, hogy másnap korán reggel visszamenjenek Kapernaumba, amint azt Jézus meghagyta<sup id="cite45"><a href="#fn45">[45]</a></sup>. A harmadik nyilvános tanhirdető vándorút viharos vége kijózanító hatással volt Jézus minden követőjére. Most már kezdték megérteni a Mester némely tanításának jelentését; kezdtek ráébredni arra, hogy az ország csak sok szomorúságon és keserves csalódáson keresztül fog eljönni.</p>
<p id="p9_5"><sup><small>150:9.5</small></sup>  Názáretet ezen a vasárnap reggelen hagyták el, és különböző útvonalakon haladva végül mindannyian megérkeztek Betszaidába március 10-én csütörtök délben. Az igazság evangéliuma kiábrándult hirdetőinek higgadt és komoly csoportjaként gyűltek össze, nem pedig diadalmas keresztes vitézek lelkesült és mindenen győzedelmeskedő csapataként.</p>
<br/>
<figure class="table chapter-navigator">
  <table>
    <tbody>
      <tr>
        <td><a href="/hu/The_Urantia_Book/149">írás 149. A második tanhirdető vándorút</a></td>
        <td><a href="/hu/The_Urantia_Book/Index">Index</a></td>
        <td><a href="/hu/The_Urantia_Book/151">írás 151. Időzés és tanítás a parton</a></td>
      </tr>
    </tbody>
  </table>
</figure>
<h2>Hivatkozások</h2>
<div style="-moz-column-width: 30em; -webkit-column-width: 30em; column-width: 30em; margin-top: 1em;">
<ol style="margin: 0; padding-top: 0px;">
  <li style="margin-top:0px;" id="fn1"><a href="#cite1">↑</a> <i>Betegek felkenése olajjal</i>: <a href="/hu/Bible/Mark/6#v13b">Mk 6:13b</a>; <a href="/hu/Bible/James/5#v14">Jak 5:14</a>. </li>
  <li id="fn2"><a href="#cite2">↑</a> <i>Harmadik prédikációs körút</i>: <a href="/hu/Bible/Matthew/9#v35">Mt 9:35</a>; <a href="/hu/Bible/Luke/8#v1">Lk 8:1</a>. </li>
  <li id="fn3"><a href="#cite3">↑</a> <i>A női testület</i>: <a href="/hu/Bible/Luke/8#v2">Lk 8:2-3</a>. </li>
  <li id="fn4"><a href="#cite4">↑</a> <i>A nők finanszírozása</i>: <a href="/hu/Bible/Luke/8#v3b">Lk 8:3b</a>. </li>
  <li id="fn5"><a href="#cite5">↑</a> <i>A személyek egyenlősége</i>: <a href="/hu/Bible/2_Chronicles/19#v7">2Krón 19:7</a>; <a href="/hu/Bible/Job/34#v19">Jób 34:19</a>; <a href="/hu/Bible/Sirach/35#v12">Bölcs 35:12</a>; <a href="/hu/Bible/Acts_of_the_Apostles/10#v34">ApCsel 10:34</a>; <a href="/hu/Bible/Romans/2#v11">Róm 2:11</a>; <a href="/hu/Bible/Galatians/2#v6">Gal 2:6</a>; <a href="/hu/Bible/Galatians/3#v28">Gal 3:28</a>; <a href="/hu/Bible/Ephesians/6#v9">Ef 6:9</a>; <a href="/hu/Bible/Colossians/3#v11">Kol 3:11</a>. </li>
  <li id="fn6"><a href="#cite6">↑</a> <i>Pál véleménye a nőkről</i>: <a href="/hu/Bible/1_Corinthians/11#v1">1Kor 11:1-15</a>; <a href="/hu/Bible/1_Corinthians/14#v34">1Kor 14:34-35</a>; <a href="/hu/Bible/1_Timothy/2#v9">1Tim 2:9-12</a>; <a href="/hu/Bible/1_Peter/3#v1">1Pt 3:1-6</a>. </li>
  <li id="fn7"><a href="#cite7">↑</a> <i>Hűséges nők</i>: <a href="/hu/Bible/Matthew/27#v55">Mt 27:55-56,61</a>; <a href="/hu/Bible/Mark/15#v40">Mk 15:40-41,47</a>; <a href="/hu/Bible/Luke/8#v2">Lk 8:2-3</a>; <a href="/hu/Bible/Luke/23#v49">Lk 23:49</a>; <a href="/hu/Bible/Luke/24#v10">Lk 24:10-11</a>; <a href="/hu/Bible/John/19#v25">Jn 19:25</a>. </li>
  <li id="fn8"><a href="#cite8">↑</a> <i>Joanna, Chuza felesége</i>: <a href="/hu/Bible/Luke/8#v3">Lk 8:3</a>. </li>
  <li id="fn9"><a href="#cite9">↑</a> <i>Csillagok babonái</i>: <a href="/hu/Bible/Matthew/2#v1">Mt 2:1-2</a>. </li>
  <li id="fn10"><a href="#cite10">↑</a> <i>Az apostolok összegyűlnek</i>: <a href="/hu/Bible/Matthew/10#v1">Mt 10:1</a>; <a href="/hu/Bible/Mark/3#v14">Mk 3:14-15</a>; <a href="/hu/Bible/Luke/9#v1">Lk 9:1-2</a>. </li>
  <li id="fn11"><a href="#cite11">↑</a> <i>Bőséges az aratás, kevés a munkás</i>: <a href="/hu/Bible/Matthew/9#v37">Mt 9:37-38</a>; <a href="/hu/Bible/Luke/10#v2">Lk 10:2</a>. </li>
  <li id="fn12"><a href="#cite12">↑</a> <i>Küldjetek ki apostolokat kettesével</i>: <a href="/hu/Bible/Mark/6#v7">Mk 6:7</a>; <a href="/hu/Bible/Luke/10#v1">Lk 10:1</a>. </li>
  <li id="fn13"><a href="#cite13">↑</a> <i>Nevezett apostolok</i>: <a href="/hu/Bible/Matthew/10#v2">Mt 10:2-4</a>; <a href="/hu/Bible/Mark/3#v16">Mk 3:16-19</a>; <a href="/hu/Bible/Luke/6#v14">Lk 6:14-16</a>; <a href="/hu/Bible/Acts_of_the_Apostles/1#v13">ApCsel 1:13</a>. </li>
  <li id="fn14"><a href="#cite14">↑</a> <i>Prédikálj Izrael házának</i>: <a href="/hu/Bible/Matthew/10#v5">Mt 10:5-7</a>. </li>
  <li id="fn15"><a href="#cite15">↑</a> <i>Mester és szolga kapcsolat</i>: <a href="/hu/Bible/Matthew/10#v24">Mt 10:24-25a</a>; <a href="/hu/Bible/Luke/6#v40">Lk 6:40</a>; <a href="/hu/Bible/John/13#v16">Jn 13:16</a>; <a href="/hu/Bible/John/15#v20">Jn 15:20</a>. </li>
  <li id="fn16"><a href="#cite16">↑</a> <i>Belzebub</i>: <a href="/hu/Bible/Matthew/10#v25b">Mt 10:25b</a>. </li>
  <li id="fn17"><a href="#cite17">↑</a> <i>Semmi olyan nincs elrejtve, ami ne lenne ismert</i>: <a href="/hu/Bible/Matthew/10#v26">Mt 10:26-28</a>; <a href="/hu/Bible/Luke/12#v2">Lk 12:2-5</a>. </li>
  <li id="fn18"><a href="#cite18">↑</a> <i>A verebek leesnek; fejed hajszálai meg vannak számlálva</i>: <a href="/hu/Bible/Matthew/10#v29">Mt 10:29-31</a>; <a href="/hu/Bible/Luke/12#v6">Lk 12:6-7</a>. </li>
  <li id="fn19"><a href="#cite19">↑</a> <i>Nincs béke, csak szomorúság a földön</i>: <a href="/hu/Bible/Matthew/10#v34">Mt 10:34-37a</a>; <a href="/hu/Bible/Luke/12#v51">Lk 12:51-53</a>. </li>
  <li id="fn20"><a href="#cite20">↑</a> <i>Szeressétek az evangéliumot jobban, mint a családot</i>: <a href="/hu/Bible/Luke/14#v26">Lk 14:26</a>. </li>
  <li id="fn21"><a href="#cite21">↑</a> <i>Az apostolok elmennek tanítani</i>: <a href="/hu/Bible/Mark/6#v12">Mk 6:12-13</a>; <a href="/hu/Bible/Luke/9#v6">Lk 9:6</a>. </li>
  <li id="fn22"><a href="#cite22">↑</a> <i>A királyság evangéliuma</i>: <a href="/hu/Bible/Matthew/4#v23">Mt 4:23</a>; <a href="/hu/Bible/Matthew/9#v35">Mt 9:35</a>; <a href="/hu/Bible/Matthew/24#v14">Mt 24:14</a>; <a href="/hu/Bible/Mark/1#v14">Mk 1:14-15</a>.  <i>Üdvösség: higgyetek, fogadjátok el</i>: <a href="/hu/Bible/John/1#v12">Jn 1:12</a>; <a href="/hu/Bible/Romans/3#v21">Róm 3:21--4:5</a>. </li>
  <li id="fn23"><a href="#cite23">↑</a> <i>Az igazak hitből élnek</i>: <a href="/hu/Bible/Habakkuk/2#v4">Hab 2:4</a>. </li>
  <li id="fn24"><a href="#cite24">↑</a> <i>Az Úrban van igazságom</i>: <a href="/hu/Bible/Isaiah/45#v24">Iz 45:24</a>. </li>
  <li id="fn25"><a href="#cite25">↑</a> <i>Karjaim átölelik az embereket</i>: <a href="/hu/Bible/Isaiah/51#v5">Iz 51:5</a>. </li>
  <li id="fn26"><a href="#cite26">↑</a> <i>Isten szeretetében örvendező lélek</i>: <a href="/hu/Bible/Isaiah/61#v10">Iz 61:10</a>. </li>
  <li id="fn27"><a href="#cite27">↑</a> <i>Az Úr a mi igazságunk</i>: <a href="/hu/Bible/Jeremiah/23#v6">Jer 23:6</a>; <a href="/hu/Bible/Jeremiah/33#v16">Jer 33:16</a>. </li>
  <li id="fn28"><a href="#cite28">↑</a> <i>Öltöztesd a fiút isteni köntösbe</i>: <a href="/hu/Bible/Isaiah/61#v10">Iz 61:10</a>; <a href="/hu/Bible/Zechariah/3#v4">Zak 3:4</a>. </li>
  <li id="fn29"><a href="#cite29">↑</a> <i>Üdvösség, a Fiak által kinyilatkoztatott ajándék</i>: <a href="/hu/Bible/Ephesians/2#v8">Ef 2:8</a>. </li>
  <li id="fn30"><a href="#cite30">↑</a> <i>Hit által megmentve</i>: <a href="/hu/Bible/Mark/16#v16">Mk 16:16</a>; <a href="/hu/Bible/John/3#v36">Jn 3:36</a>; <a href="/hu/Bible/Acts_of_the_Apostles/13#v39">ApCsel 13:39</a>; <a href="/hu/Bible/Romans/5#v1">Róm 5:1</a>; <a href="/hu/Bible/Galatians/3#v24">Gal 3:24</a>. </li>
  <li id="fn31"><a href="#cite31">↑</a> <i>Visszatérés Názáretbe</i>: <a href="/hu/Bible/Mark/6#v1">Mk 6:1</a>; <a href="/hu/Bible/Luke/4#v16a">Lk 4:16a</a>. </li>
  <li id="fn32"><a href="#cite32">↑</a> <i>Tömeg a zsinagógában</i>: <a href="/hu/Bible/Matthew/13#v54a">Mt 13:54a</a>; <a href="/hu/Bible/Mark/6#v2a">Mk 6:2a</a>; <a href="/hu/Bible/Luke/4#v16b">Lk 4:16b</a>. </li>
  <li id="fn33"><a href="#cite33">↑</a> <i>Jézus átadta a tekercset</i>: <a href="/hu/Bible/Luke/4#v17a">Lk 4:17a</a>. </li>
  <li id="fn34"><a href="#cite34">↑</a> <i>Nem rejtett parancsolat</i>: <a href="/hu/Bible/Deuteronomy/30#v11">MTörv 30:11-14</a>. </li>
  <li id="fn35"><a href="#cite35">↑</a> <i>Jézus prófétákat olvas</i>: <a href="/hu/Bible/Luke/4#v17">Lk 4:17-19</a>. </li>
  <li id="fn36"><a href="#cite36">↑</a> <i>Az Úr lelke van rajtam</i>: <a href="/hu/Bible/Isaiah/61#v1">Iz 61:1-2a</a>. </li>
  <li id="fn37"><a href="#cite37">↑</a> <i>Ma beteljesedtek az írások</i>: <a href="/hu/Bible/Luke/4#v21">Lk 4:21</a>. </li>
  <li id="fn38"><a href="#cite38">↑</a> <i>Az emberek elégedettek</i>: <a href="/hu/Bible/Luke/4#v20">Lk 4:20-22a</a>. </li>
  <li id="fn39"><a href="#cite39">↑</a> <i>Az emberek megdöbbentek</i>: <a href="/hu/Bible/Matthew/13#v54b">Mt 13:54b</a>; <a href="/hu/Bible/Mark/6#v2b">Mk 6:2b</a>. </li>
  <li id="fn40"><a href="#cite40">↑</a> <i>Az ellenállás növekszik</i>: <a href="/hu/Bible/Matthew/13#v55">Mt 13:55-57</a>; <a href="/hu/Bible/Mark/6#v3">Mk 6:3-4</a>; <a href="/hu/Bible/Luke/4#v22b">Lk 4:22b-24</a>. </li>
  <li id="fn41"><a href="#cite41">↑</a> <i>Jézus idézi a szentírást</i>: <a href="/hu/Bible/John/4#v44">Jn 4:44</a>. </li>
  <li id="fn42"><a href="#cite42">↑</a> <i>Nincsenek csodák</i>: <a href="/hu/Bible/Matthew/13#v58">Mt 13:58</a>; <a href="/hu/Bible/Mark/6#v5">Mk 6:5-6</a>. </li>
  <li id="fn43"><a href="#cite43">↑</a> <i>A lágy válasz haragot kelt</i>: <a href="/hu/Bible/Proverbs/15#v1">Péld 15:1</a>. </li>
  <li id="fn44"><a href="#cite44">↑</a> <i>Jézus elmenekül a tömeg elől</i>: <a href="/hu/Bible/Luke/4#v28">Lk 4:28-30</a>. </li>
  <li id="fn45"><a href="#cite45">↑</a> <i>Visszatérés Kapernaumba</i>: <a href="/hu/Bible/Luke/4#v31">Lk 4:31</a>. </li>
</ol>
</div>
