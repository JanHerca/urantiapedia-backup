<!--
title: Laulujen laulu - Luku 4
description: 
published: true
date: 2022-10-6T10:23:21Z
tags: bible, bible—song of solomon
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Song_of_Solomon/3">Laulujen laulu - Luku 3</a></td>
        <td><a href="/fi/Bible/Song_of_Solomon/Index">Indeksi</a></td>
        <td><a href="/fi/Bible/Song_of_Solomon/5">Laulujen laulu - Luku 5</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  "Katso, kaunis sinä olet, armaani; katso, kaunis sinä olet. Kyyhkyläiset ovat sinun silmäsi huntusi takana; sinun hiuksesi ovat kuin vuohilauma, joka laskeutuu Gileadin vuorilta. </p>
<p id="v2"><sup><small>2</small></sup>  Sinun hampaasi ovat kuin lauma kerittyjä lampaita, pesosta nousseita, kaikilla kaksoiset, ei yhtäkään karitsatonta. </p>
<p id="v3"><sup><small>3</small></sup>  Kuin punainen nauha ovat sinun huulesi, ja suusi on suloinen; kuin granaattiomena, kypsyyttään halkeileva, on sinun ohimosi huntusi takana. </p>
<p id="v4"><sup><small>4</small></sup>  Sinun kaulasi on niinkuin Daavidin torni, linnaksi rakennettu; tuhat kilpeä riippuu siinä, urhojen varustuksia kaikkia. </p>
<p id="v5"><sup><small>5</small></sup>  Sinun rintasi ovat kuin kaksi nuorta peuraa, kuin gasellin kaksoiset, jotka käyvät laitumella liljain keskellä. </p>
<p id="v6"><sup><small>6</small></sup>  Siksi kunnes päivä viilenee ja varjot pakenevat, minä käyn mirhavuorelle ja suitsukekukkulalle. </p>
<p id="v7"><sup><small>7</small></sup>  Kaikin olet kaunis, armaani, ei ole sinussa ainoatakaan virheä." </p>
<p id="v8"><sup><small>8</small></sup>  "Tule kanssani Libanonilta, sinä morsiameni, tule kanssani Libanonilta. Lähde pois Amanan huipulta, Senirin ja Hermonin huipuilta, leijonain leposijoilta ja pantterien vuorilta." </p>
<p id="v9"><sup><small>9</small></sup>  "Olet lumonnut minut, siskoni, morsiameni, lumonnut minut yhdellä ainoalla silmäykselläsi, yhdellä ainoalla kaulakoristeesi käädyllä. </p>
<p id="v10"><sup><small>10</small></sup>  Kuinka ihana onkaan sinun rakkautesi, siskoni, morsiameni! Kuinka paljon suloisempi viiniä on sinun rakkautesi, suloisempi kaikkia balsameja sinun voiteittesi tuoksu! </p>
<p id="v11"><sup><small>11</small></sup>  Sinun huulesi tiukkuvat hunajaa, morsiameni; mesi ja maito on sinun kielesi alla, ja sinun vaatteittesi tuoksu on kuin Libanonin tuoksu." </p>
<p id="v12"><sup><small>12</small></sup>  "Suljettu yrttitarha on siskoni, morsiameni, suljettu kaivo, lukittu lähde. </p>
<p id="v13"><sup><small>13</small></sup>  Sinä versot kuin paratiisi, jossa on granaattiomenia ynnä kalliita hedelmiä, koofer-kukkia ja narduksia, </p>
<p id="v14"><sup><small>14</small></sup>  nardusta ja sahramia, kalmoruokoa ja kanelia ynnä kaikkinaisia suitsukepuita, mirhaa ja aloeta ynnä kaikkinaisia parhaita balsamikasveja. </p>
<p id="v15"><sup><small>15</small></sup>  Sinä olet yrttitarhojen lähde, elävien vetten kaivo, Libanonilta virtaavaisten." </p>
<p id="v16"><sup><small>16</small></sup>  "Heräjä, pohjatuuli, tule, etelätuuli; puhalla yrttitarhaani, että sen balsamituoksut tulvahtaisivat. Tulkoon puutarhaansa rakkaani ja syököön sen kalliita hedelmiä." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Song_of_Solomon/3">Laulujen laulu - Luku 3</a></td>
        <td><a href="/fi/Bible/Song_of_Solomon/Index">Indeksi</a></td>
        <td><a href="/fi/Bible/Song_of_Solomon/5">Laulujen laulu - Luku 5</a></td>
      </tr>
    </tbody>
  </table>
</figure>
