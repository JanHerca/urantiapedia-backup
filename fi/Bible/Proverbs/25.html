<!--
title: Sananlaskujen kirja - Luku 25
description: 
published: true
date: 2022-10-6T10:23:21Z
tags: bible, bible—proverbs
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Proverbs/24">Sananlaskujen kirja - Luku 24</a></td>
        <td><a href="/fi/Bible/Proverbs/Index">Indeksi</a></td>
        <td><a href="/fi/Bible/Proverbs/26">Sananlaskujen kirja - Luku 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Nämäkin ovat Salomon sananlaskuja, Hiskian, Juudan kuninkaan, miesten kokoamia. </p>
<p id="v2"><sup><small>2</small></sup>  Jumalan kunnia on salata asia, ja kuningasten kunnia on tutkia asia. </p>
<p id="v3"><sup><small>3</small></sup>  Taivaan korkeus ja maan syvyys ja kuningasten sydän on tutkimaton. </p>
<p id="v4"><sup><small>4</small></sup>  Kun hopeasta poistetaan kuona, kuontuu kultasepältä astia. </p>
<p id="v5"><sup><small>5</small></sup>  Kun jumalaton poistetaan kuninkaan luota, vahvistuu hänen valtaistuimensa vanhurskaudessa. </p>
<p id="v6"><sup><small>6</small></sup>  Älä tavoittele kunniaa kuninkaan edessä äläkä asetu isoisten sijalle. </p>
<p id="v7"><sup><small>7</small></sup>  Sillä parempi on, jos sinulle sanotaan: "Käy tänne ylös", kuin että sinut alennetaan ylhäisen edessä, jonka silmäsi olivat nähneet. </p>
<p id="v8"><sup><small>8</small></sup>  Älä ole kärkäs käräjöimään; muutoin sinulla ei lopulta ole, mitä tehdä, kun vastapuolesi on saattanut sinut häpeään. </p>
<p id="v9"><sup><small>9</small></sup>  Riitele oma riitasi vastapuolesi kanssa, mutta toisen salaisuutta älä ilmaise. </p>
<p id="v10"><sup><small>10</small></sup>  Muutoin sinua häpäisee, kuka sen kuuleekin, eikä huono huuto sinusta lakkaa. </p>
<p id="v11"><sup><small>11</small></sup>  Kultaomenia hopeamaljoissa ovat sanat, sanotut aikanansa. </p>
<p id="v12"><sup><small>12</small></sup>  Kultainen korvarengas ja hienokultainen kaulakoru ovat viisas neuvoja ynnä kuuleva korva. </p>
<p id="v13"><sup><small>13</small></sup>  Kuin lumen viileys elonaikana on luotettava lähetti lähettäjälleen: herransa sielun hän virvoittaa. </p>
<p id="v14"><sup><small>14</small></sup>  Kuin pilvet ja tuuli, jotka eivät sadetta tuo, on mies, joka kerskuu lahjoilla, joita ei anna. </p>
<p id="v15"><sup><small>15</small></sup>  Kärsivällisyydellä taivutetaan ruhtinas, ja leppeä kieli murskaa luut. </p>
<p id="v16"><sup><small>16</small></sup>  Jos hunajata löydät, syö kohtuudella, ettet kyllästyisi siihen ja sitä oksentaisi. </p>
<p id="v17"><sup><small>17</small></sup>  Astu jalallasi harvoin lähimmäisesi kotiin, ettei hän sinuun kyllästyisi ja alkaisi sinua vihata. </p>
<p id="v18"><sup><small>18</small></sup>  Nuija ja miekka ja terävä nuoli on mies, joka väärin todistaa lähimmäistänsä vastaan. </p>
<p id="v19"><sup><small>19</small></sup>  Kuin mureneva hammas ja horjuva jalka on uskottoman turva ahdingon päivänä. </p>
<p id="v20"><sup><small>20</small></sup>  Kuin se, joka riisuu vaatteet pakkaspäivänä, kuin etikka lipeän sekaan, on se, joka laulaa lauluja murheelliselle sydämelle. </p>
<p id="v21"><sup><small>21</small></sup>  Jos vihamiehelläsi on nälkä, anna hänelle leipää syödä, ja jos hänellä on jano, anna hänelle vettä juoda. <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  Sillä niin sinä kokoat tulisia hiiliä hänen päänsä päälle, ja Herra sen sinulle palkitsee. </p>
<p id="v23"><sup><small>23</small></sup>  Pohjatuuli saa aikaan sateen ja salainen kielittely vihaiset kasvot. </p>
<p id="v24"><sup><small>24</small></sup>  Parempi on asua katon kulmalla kuin toraisan vaimon huonetoverina. </p>
<p id="v25"><sup><small>25</small></sup>  Kuin nääntyväiselle raikas vesi on hyvä sanoma kaukaisesta maasta. </p>
<p id="v26"><sup><small>26</small></sup>  Kuin sekoitettu lähde ja turmeltu kaivo on vanhurskas, joka horjuu jumalattoman edessä. </p>
<p id="v27"><sup><small>27</small></sup>  Liika hunajan syönti ei ole hyväksi, ja raskaitten asiain tutkiminen on raskasta. </p>
<p id="v28"><sup><small>28</small></sup>  Kuin kaupunki, varustukset hajalla, muuria vailla, on mies, joka ei mieltänsä hillitse. <sup id="cite2"><a href="#fn2">[2]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Proverbs/24">Sananlaskujen kirja - Luku 24</a></td>
        <td><a href="/fi/Bible/Proverbs/Index">Indeksi</a></td>
        <td><a href="/fi/Bible/Proverbs/26">Sananlaskujen kirja - Luku 26</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 25:21 <i>Rakastakaa vihollisianne</i>: <a href="/fi/The_Urantia_Book/131#p10_8">U-k 131:10.8</a>. </li>
  <li id="fn2"><a href="#cite2">↑</a> 25:28 <i>Ei hallitse itseään</i>: <a href="/fi/The_Urantia_Book/149#p4_2">U-k 149:4.2</a>. </li>
</ol>
</div>
