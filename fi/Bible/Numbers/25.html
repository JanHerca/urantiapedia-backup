<!--
title: Neljäs Mooseksen kirja - Luku 25
description: 
published: true
date: 2022-10-6T10:23:20Z
tags: bible, bible—numbers
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Numbers/24">Neljäs Mooseksen kirja - Luku 24</a></td>
        <td><a href="/fi/Bible/Numbers/Index">Indeksi</a></td>
        <td><a href="/fi/Bible/Numbers/26">Neljäs Mooseksen kirja - Luku 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Niin Israel asettui Sittimiin. Ja kansa rupesi irstailemaan Mooabin tyttärien kanssa. </p>
<p id="v2"><sup><small>2</small></sup>  Nämä kutsuivat kansaa jumaliensa uhreille, ja kansa söi ja kumarsi heidän jumaliansa. </p>
<p id="v3"><sup><small>3</small></sup>  Kun Israel näin antautui palvelemaan Baal-Peoria, syttyi Herran viha Israelia kohtaan. </p>
<p id="v4"><sup><small>4</small></sup>  Ja Herra sanoi Moosekselle: "Ota kansan kaikki päämiehet ja lävistä heidät paaluihin Herralle, vasten aurinkoa, että Herran vihan hehku kääntyisi pois Israelista". </p>
<p id="v5"><sup><small>5</small></sup>  Niin Mooses sanoi Israelin tuomareille: "Surmatkoon jokainen miehistään ne, jotka ovat antautuneet palvelemaan Baal-Peoria". </p>
<p id="v6"><sup><small>6</small></sup>  Ja katso, muuan mies israelilaisista tuli ja toi veljiensä luo midianilaisen naisen, Mooseksen ja kaiken israelilaisten seurakunnan nähden, kun nämä olivat itkemässä ilmestysmajan ovella. </p>
<p id="v7"><sup><small>7</small></sup>  Kun Piinehas, pappi Aaronin pojan Eleasarin poika, näki sen, nousi hän kansan keskeltä ja otti keihään käteensä </p>
<p id="v8"><sup><small>8</small></sup>  ja seurasi tuota Israelin miestä makuusuojaan ja lävisti heidät molemmat, Israelin miehen ja sen naisen, vatsan kohdalta. Silloin taukosi israelilaisilta vitsaus. </p>
<p id="v9"><sup><small>9</small></sup>  Ja niitä, jotka kuolivat tässä vitsauksessa, oli kaksikymmentäneljä tuhatta. </p>
<p id="v10"><sup><small>10</small></sup>  Ja Herra puhui Moosekselle sanoen: </p>
<p id="v11"><sup><small>11</small></sup>  "Piinehas, pappi Aaronin pojan Eleasarin poika, on kääntänyt minun vihani pois israelilaisista, kun hän on kiivaillut minun puolestani heidän keskuudessaan, niin ettei minun ole tarvinnut kiivaudessani tehdä loppua israelilaisista. </p>
<p id="v12"><sup><small>12</small></sup>  Sano siis: Katso, minä teen hänen kanssansa liiton hänen menestymiseksensä. </p>
<p id="v13"><sup><small>13</small></sup>  Ja se tulee hänelle ja hänen jälkeläisillensä ikuiseksi pappeuden liitoksi, koska hän kiivaili Jumalansa puolesta ja toimitti sovituksen israelilaisille." </p>
<p id="v14"><sup><small>14</small></sup>  Ja surmatun Israelin miehen nimi, sen, joka surmattiin midianilaisen naisen kanssa, oli Simri, simeonilaisen perhekunta-päämiehen Saalun poika. </p>
<p id="v15"><sup><small>15</small></sup>  Ja surmatun midianilais-naisen nimi oli Kosbi, Suurin, midianilaisen perhekunnan heimopäällikön, tytär. </p>
<p id="v16"><sup><small>16</small></sup>  Ja Herra puhui Moosekselle sanoen: </p>
<p id="v17"><sup><small>17</small></sup>  "Ahdistakaa midianilaisia ja tuhotkaa heidät. </p>
<p id="v18"><sup><small>18</small></sup>  Sillä he ahdistivat teitä viekkailla juonillansa, joilla he houkuttelivat teidät Peorin ja sisarensa Kosbin, midianilaisen päämiehen tyttären, ansaan, hänen, joka surmattiin Peorin vuoksi tapahtuneen vitsauksen päivänä." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Numbers/24">Neljäs Mooseksen kirja - Luku 24</a></td>
        <td><a href="/fi/Bible/Numbers/Index">Indeksi</a></td>
        <td><a href="/fi/Bible/Numbers/26">Neljäs Mooseksen kirja - Luku 26</a></td>
      </tr>
    </tbody>
  </table>
</figure>
