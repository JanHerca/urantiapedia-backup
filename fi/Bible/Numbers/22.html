<!--
title: Neljäs Mooseksen kirja - Luku 22
description: 
published: true
date: 2022-10-6T10:23:20Z
tags: bible, bible—numbers
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Numbers/21">Neljäs Mooseksen kirja - Luku 21</a></td>
        <td><a href="/fi/Bible/Numbers/Index">Indeksi</a></td>
        <td><a href="/fi/Bible/Numbers/23">Neljäs Mooseksen kirja - Luku 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Sitten israelilaiset lähtivät liikkeelle ja leiriytyivät Mooabin arolle, Jordanin tuolle puolelle, Jerikon kohdalle. </p>
<p id="v2"><sup><small>2</small></sup>  Mutta Baalak, Sipporin poika, näki kaiken, mitä Israel oli tehnyt amorilaisille. </p>
<p id="v3"><sup><small>3</small></sup>  Ja Mooab pelkäsi tätä kansaa suuresti, kun sitä oli niin paljon; ja Mooab kauhistui israelilaisia. </p>
<p id="v4"><sup><small>4</small></sup>  Mooab sanoi Midianin vanhimmille: "Nyt tuo lauma syö puhtaaksi kaiken meidän ympäriltämme, niinkuin härkä syö kedon vihannuuden". Ja Baalak, Sipporin poika, oli Mooabin kuninkaana siihen aikaan. </p>
<p id="v5"><sup><small>5</small></sup>  Hän lähetti sanansaattajat Bileamin, Beorin pojan, tykö Petoriin, joka on Eufrat-virran varrella, heimolaistensa maahan, kutsumaan häntä ja käski sanoa hänelle: "Katso, Egyptistä on lähtenyt liikkeelle kansa; katso, se on tulvinut yli maan ja asettunut minua lähelle. </p>
<p id="v6"><sup><small>6</small></sup>  Tule siis ja kiroa minun puolestani tämä kansa, sillä se on minua väkevämpi; ehkä minä sitten saan sen voitetuksi ja karkoitetuksi maasta. Sillä minä tiedän, että jonka sinä siunaat, se on siunattu, ja jonka sinä kiroat, se on kirottu." </p>
<p id="v7"><sup><small>7</small></sup>  Niin Mooabin vanhimmat ja Midianin vanhimmat lähtivät matkaan, tietäjänpalkka mukanansa. Ja kun he saapuivat Bileamin luo, puhuivat he hänelle Baalakin sanat. </p>
<p id="v8"><sup><small>8</small></sup>  Hän vastasi heille: "Viipykää täällä tämä yö, niin minä annan teille vastauksen sen mukaan, kuin Herra minulle puhuu". Silloin jäivät mooabilaisten päämiehet Bileamin luo. </p>
<p id="v9"><sup><small>9</small></sup>  Niin Jumala tuli Bileamin tykö ja kysyi: "Keitä ovat ne miehet, jotka ovat sinun luonasi?" </p>
<p id="v10"><sup><small>10</small></sup>  Bileam vastasi Jumalalle: "Baalak, Sipporin poika, Mooabin kuningas, on lähettänyt heidät tuomaan minulle tämän sanan: </p>
<p id="v11"><sup><small>11</small></sup>  'Katso, kansa on lähtenyt Egyptistä ja on tulvinut yli maan; tule siis, kiroa se minun puolestani, ehkä sitten voin ryhtyä taisteluun sitä vastaan ja karkoittaa sen'". </p>
<p id="v12"><sup><small>12</small></sup>  Mutta Jumala sanoi Bileamille: "Älä mene heidän kanssaan äläkä kiroa sitä kansaa, sillä se on siunattu". </p>
<p id="v13"><sup><small>13</small></sup>  Niin Bileam nousi aamulla ja sanoi Baalakin päämiehille: "Menkää takaisin maahanne, sillä Herra ei ole sallinut minun lähteä teidän kanssanne". </p>
<p id="v14"><sup><small>14</small></sup>  Silloin nousivat Mooabin päämiehet ja tulivat Baalakin luo ja sanoivat: "Bileam ei suostunut lähtemään meidän kanssamme". </p>
<p id="v15"><sup><small>15</small></sup>  Mutta Baalak lähetti uudestaan päämiehiä matkaan, vielä useampia ja arvokkaampia kuin edelliset. </p>
<p id="v16"><sup><small>16</small></sup>  Ja he saapuivat Bileamin luo ja sanoivat hänelle: "Näin sanoo Baalak, Sipporin poika: 'Älä kieltäydy tulemasta minun luokseni. </p>
<p id="v17"><sup><small>17</small></sup>  Sillä minä palkitsen sinut ylenpalttisesti ja teen kaiken, mitä minulta vaadit; tule siis ja kiroa minun puolestani tämä kansa.'" </p>
<p id="v18"><sup><small>18</small></sup>  Mutta Bileam vastasi ja sanoi Baalakin palvelijoille: "Vaikka Baalak antaisi minulle talonsa täyden hopeata ja kultaa, en sittenkään voisi, en pienessä enkä suuressa, rikkoa Herran, minun Jumalani, käskyä. </p>
<p id="v19"><sup><small>19</small></sup>  Mutta jääkää nyt tänne tekin täksi yöksi, saadakseni tietää, mitä Herra vielä minulle sanoo." </p>
<p id="v20"><sup><small>20</small></sup>  Niin Jumala tuli Bileamin tykö yöllä ja sanoi hänelle: "Jos nämä miehet ovat tulleet kutsumaan sinua, niin nouse ja lähde heidän kanssaan, mutta tee vain se, mitä minä sinulle sanon". </p>
<p id="v21"><sup><small>21</small></sup>  Ja Bileam nousi aamulla, satuloi aasintammansa ja lähti matkaan Mooabin päämiesten kanssa. </p>
<p id="v22"><sup><small>22</small></sup>  Mutta kun hän lähti, syttyi Jumalan viha, ja Herran enkeli asettui tielle estämään häntä, hänen ratsastaessaan aasintammallaan, kaksi palvelijaa mukanansa. </p>
<p id="v23"><sup><small>23</small></sup>  Kun aasintamma näki Herran enkelin seisovan tiellä, paljastettu miekka kädessänsä, niin se poikkesi tieltä ja meni peltoon. Mutta Bileam löi aasintammaa palauttaaksensa sen tielle. </p>
<p id="v24"><sup><small>24</small></sup>  Sitten Herran enkeli asettui solaan viinitarhojen välille, jossa oli kiviaita kummallakin puolella. </p>
<p id="v25"><sup><small>25</small></sup>  Kun aasintamma näki Herran enkelin, niin se painautui aitaan ja likisti Bileamin jalkaa aitaa vasten. Ja hän löi sitä vielä kerran. </p>
<p id="v26"><sup><small>26</small></sup>  Silloin Herran enkeli taas meni edemmäs ja asettui ahtaaseen paikkaan, jossa ei ollut tilaa väistyä oikealle eikä vasemmalle. </p>
<p id="v27"><sup><small>27</small></sup>  Kun aasintamma näki Herran enkelin, laskeutui se maahan Bileamin alla. Silloin Bileamin viha syttyi, ja hän löi aasintammaa sauvalla. </p>
<p id="v28"><sup><small>28</small></sup>  Niin Herra avasi aasintamman suun, ja se sanoi Bileamille: "Mitä minä olen sinulle tehnyt, koska lyöt minua jo kolmannen kerran?" </p>
<p id="v29"><sup><small>29</small></sup>  Bileam vastasi aasintammalle: "Sinä olet pitänyt minua pilkkanasi. Olisipa minulla miekka kädessäni, niin nyt minä sinut tappaisin." </p>
<p id="v30"><sup><small>30</small></sup>  Mutta aasintamma sanoi Bileamille: "Enkö minä ole sinun aasintammasi, jolla olet ratsastanut kaiken aikasi tähän päivään asti? Onko minun ollut tapana tehdä sinulle näin?" Hän vastasi: "Ei". </p>
<p id="v31"><sup><small>31</small></sup>  Niin Herra avasi Bileamin silmät, niin että hän näki Herran enkelin seisovan tiellä, paljastettu miekka kädessänsä. Silloin hän kumartui ja heittäytyi kasvoilleen. </p>
<p id="v32"><sup><small>32</small></sup>  Niin Herran enkeli sanoi hänelle: "Minkätähden olet lyönyt aasintammaasi jo kolme kertaa? Katso, minä olen tullut sinua estämään, sillä ajattelemattomasti sinä olet lähtenyt tälle matkalle vastoin minun tahtoani. </p>
<p id="v33"><sup><small>33</small></sup>  Mutta aasintamma näki minut ja on väistynyt minun edestäni jo kolme kertaa. Ja jos se ei olisi väistynyt minun edestäni, niin minä olisin surmannut sinut, mutta jättänyt sen elämään." </p>
<p id="v34"><sup><small>34</small></sup>  Niin Bileam vastasi Herran enkelille: "Minä olen tehnyt syntiä; sillä minä en tiennyt, että sinä olit asettunut minua vastaan tielle. Mutta jos tämä ei ole sinulle mieleen, niin minä nyt palaan takaisin." </p>
<p id="v35"><sup><small>35</small></sup>  Mutta Herran enkeli sanoi Bileamille: "Mene näiden miesten kanssa, mutta puhu ainoastaan se, minkä minä sinulle puhun". Niin Bileam lähti Baalakin päämiesten kanssa. </p>
<p id="v36"><sup><small>36</small></sup>  Kun Baalak kuuli, että Bileam oli tulossa, meni hän häntä vastaan Iir-Mooabiin, joka on Arnonia pitkin kulkevalla rajalla, uloimmalla rajalla. </p>
<p id="v37"><sup><small>37</small></sup>  Ja Baalak sanoi Bileamille: "Enkö minä vartavasten lähettänyt kutsumaan sinua? Minkätähden et tahtonut tulla minun luokseni? Enkö minä muka voi sinua palkita?" </p>
<p id="v38"><sup><small>38</small></sup>  Mutta Bileam vastasi Baalakille: "Olenhan minä nyt tullut sinun luoksesi. Mutta onko minun vallassani puhua mitään? Minkä Jumala panee minun suuhuni, sen minä puhun." </p>
<p id="v39"><sup><small>39</small></sup>  Niin Bileam lähti Baalakin kanssa, ja he saapuivat Kirjat-Husotiin. </p>
<p id="v40"><sup><small>40</small></sup>  Ja Baalak teurasti raavaita ja lampaita ja lähetti ne Bileamille ja päämiehille, jotka olivat hänen luonansa. </p>
<p id="v41"><sup><small>41</small></sup>  Mutta seuraavana aamuna Baalak otti Bileamin mukaansa ja vei hänet Baamot-Baalin kukkulalle, josta hän näki reunimmaisen osan tuota kansaa. <sup id="cite1"><a href="#fn1">[1]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Numbers/21">Neljäs Mooseksen kirja - Luku 21</a></td>
        <td><a href="/fi/Bible/Numbers/Index">Indeksi</a></td>
        <td><a href="/fi/Bible/Numbers/23">Neljäs Mooseksen kirja - Luku 23</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 22:41 <i>Korkeat paikat</i>: <a href="/fi/The_Urantia_Book/85#p1_5">U-k 85:1.5</a>.  <i>Baalin korkea paikka</i>: <a href="/fi/The_Urantia_Book/126#p1_2">U-k 126:1.2</a>. </li>
</ol>
</div>
