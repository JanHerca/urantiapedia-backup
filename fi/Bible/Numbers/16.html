<!--
title: Neljäs Mooseksen kirja - Luku 16
description: 
published: true
date: 2022-10-6T10:23:20Z
tags: bible, bible—numbers
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Numbers/15">Neljäs Mooseksen kirja - Luku 15</a></td>
        <td><a href="/fi/Bible/Numbers/Index">Indeksi</a></td>
        <td><a href="/fi/Bible/Numbers/17">Neljäs Mooseksen kirja - Luku 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Mutta Koorah, Jisharin poika, joka oli Leevin pojan Kehatin poika, otti Daatanin ja Abiramin, Eliabin pojat, ja Oonin, joka oli Ruubenin pojan Peletin poika, </p>
<p id="v2"><sup><small>2</small></sup>  ja he nousivat kapinaan Moosesta vastaan, ja heihin yhtyi israelilaisista kaksisataa viisikymmentä miestä, kansan päämiehiä, kansankokouksen jäseniä, arvokkaita miehiä. </p>
<p id="v3"><sup><small>3</small></sup>  Ja he kokoontuivat Moosesta ja Aaronia vastaan ja sanoivat heille: "Jo riittää! Koko seurakunta, he kaikki, ovat pyhät, ja Herra on heidän keskellänsä. Miksi te siis korotatte itsenne Herran seurakunnan yli?" </p>
<p id="v4"><sup><small>4</small></sup>  Kun Mooses sen kuuli, lankesi hän kasvoillensa. </p>
<p id="v5"><sup><small>5</small></sup>  Sitten hän puhui Koorahille ja kaikelle hänen joukolleen sanoen: "Huomenna Herra ilmoittaa, kuka on hänen omansa ja kuka on pyhä ja kenen hän sallii käydä tykönsä. Kenen hän valitsee, sen hän sallii käydä tykönsä. </p>
<p id="v6"><sup><small>6</small></sup>  Tehkää näin: Ottakaa itsellenne hiilipannut, sinä Koorah ja kaikki sinun joukkosi, </p>
<p id="v7"><sup><small>7</small></sup>  ja virittäkää niihin tuli ja pankaa niihin huomenna suitsuketta Herran edessä, niin se mies, jonka Herra silloin valitsee, on pyhä. Riittäköön se teille, te leeviläiset!" </p>
<p id="v8"><sup><small>8</small></sup>  Ja Mooses puhui Koorahille: "Kuulkaa, te leeviläiset! </p>
<p id="v9"><sup><small>9</small></sup>  Eikö teille jo riitä se, että Israelin Jumala on erottanut teidät Israelin seurakunnasta, sallinut teidän käydä hänen tykönsä toimittamaan palvelusta Herran asumuksessa ja seisomaan seurakunnan edessä palvelemassa heitä? </p>
<p id="v10"><sup><small>10</small></sup>  Hän salli käydä tykönsä sinun ja kaikkien veljiesi, leeviläisten, sinun kanssasi; ja nyt te tavoittelette pappeuttakin. </p>
<p id="v11"><sup><small>11</small></sup>  Niin siis sinä ja koko sinun joukkosi käytte kapinoimaan Herraa vastaan; sillä mikä on Aaron, että te häntä vastaan napisette!" </p>
<p id="v12"><sup><small>12</small></sup>  Ja Mooses kutsutti Daatanin ja Abiramin, Eliabin pojat. Mutta he sanoivat: "Emme tule. </p>
<p id="v13"><sup><small>13</small></sup>  Eikö jo riitä, että olet tuonut meidät tänne maasta, joka vuotaa maitoa ja mettä, hukuttaaksesi meidät erämaahan? Pyritkö vielä meidän valtiaaksemme? </p>
<p id="v14"><sup><small>14</small></sup>  Oletpa totisesti tuonut meidät maahan, joka vuotaa maitoa ja mettä, ja antanut meille perintöosaksi vainioita ja viinitarhoja! Luuletko voivasi sokaista silmät näiltä ihmisiltä? Me emme tule." </p>
<p id="v15"><sup><small>15</small></sup>  Silloin Mooses vihastui kovin ja sanoi Herralle: "Älä katso heidän uhrilahjansa puoleen. En ole keneltäkään heistä aasiakaan anastanut enkä kenellekään heistä mitään vääryyttä tehnyt." </p>
<p id="v16"><sup><small>16</small></sup>  Silloin Mooses sanoi Koorahille: "Astukaa huomenna Herran eteen, sinä itse ja koko sinun joukkosi, sekä myöskin Aaron, </p>
<p id="v17"><sup><small>17</small></sup>  ja ottakoon kukin teistä hiilipannunsa ja pankoon siihen suitsuketta sekä tuokoon Herran eteen hiilipannunsa, kaksisataa viisikymmentä hiilipannua; niin ikään sinä ja Aaron tuokaa kumpikin hiilipannunne". </p>
<p id="v18"><sup><small>18</small></sup>  Niin he ottivat kukin hiilipannunsa, virittivät niihin tulen ja panivat niihin suitsuketta ja asettuivat ilmestysmajan ovelle; samoin myöskin Mooses ja Aaron. </p>
<p id="v19"><sup><small>19</small></sup>  Mutta Koorah kokosi heitä vastaan koko seurakunnan ilmestysmajan ovelle. Silloin Herran kirkkaus näkyi koko seurakunnalle. </p>
<p id="v20"><sup><small>20</small></sup>  Ja Herra puhui Moosekselle ja Aaronille sanoen: </p>
<p id="v21"><sup><small>21</small></sup>  "Erottautukaa te tästä joukosta, niin minä tuokiossa heidät tuhoan". </p>
<p id="v22"><sup><small>22</small></sup>  Mutta he lankesivat kasvoillensa ja sanoivat: "Oi Jumala, sinä Jumala, jonka vallassa on kaiken lihan henki: jos yksi mies rikkoo, vihastutko silloin koko seurakuntaan?" <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  Niin Herra puhui Moosekselle sanoen: </p>
<p id="v24"><sup><small>24</small></sup>  "Puhu seurakunnalle näin: Lähtekää pois Koorahin, Daatanin ja Abiramin asumuksen ympäriltä". </p>
<p id="v25"><sup><small>25</small></sup>  Sitten Mooses nousi ja meni Daatanin ja Abiramin luo, ja Israelin vanhimmat seurasivat häntä. </p>
<p id="v26"><sup><small>26</small></sup>  Ja hän puhui seurakunnalle sanoen: "Siirtykää pois näiden jumalattomien miesten majoilta älkääkä koskeko mihinkään, mikä on heidän, ettette tuhoutuisi kaikkien heidän syntiensä tähden". </p>
<p id="v27"><sup><small>27</small></sup>  Niin he lähtivät pois Koorahin, Daatanin ja Abiramin asumuksen ympäriltä. Mutta Daatan ja Abiram olivat tulleet ulos ja asettuneet majojensa ovelle vaimoinensa ja suurine ja pienine lapsinensa. </p>
<p id="v28"><sup><small>28</small></sup>  Ja Mooses puhui: "Tästä te tietäkää, että Herra on minut lähettänyt tekemään kaikki nämä teot ja etteivät ne ole tapahtuneet minun omasta tahdostani: </p>
<p id="v29"><sup><small>29</small></sup>  jos nämä kuolevat samalla tavalla, kuin muut ihmiset kuolevat, ja heidän käy, niinkuin kaikkien muiden ihmisten käy, niin ei Herra ole minua lähettänyt. </p>
<p id="v30"><sup><small>30</small></sup>  Mutta jos Herra antaa jotakin erikoista tapahtua ja maa avaa kitansa ja nielaisee heidät kaikkinensa, niin että he elävältä suistuvat tuonelaan, niin siitä tietäkää, että nämä miehet ovat pilkanneet Herraa." </p>
<p id="v31"><sup><small>31</small></sup>  Tuskin oli hän saanut kaiken tämän sanotuksi, niin maa halkesi heidän altansa </p>
<p id="v32"><sup><small>32</small></sup>  ja maa avasi kitansa ja nielaisi heidät, heidän asuntonsa, kaiken Koorahin väen ja kaikki heidän tavaransa. </p>
<p id="v33"><sup><small>33</small></sup>  Ja he suistuivat kaikkinensa elävältä tuonelaan, ja maa peitti heidät; ja niin heidät hävitettiin seurakunnan keskeltä. </p>
<p id="v34"><sup><small>34</small></sup>  Ja koko Israel, joka oli heidän ympärillänsä, pakeni kuullessaan heidän huutonsa, sillä he pelkäsivät maan nielaisevan heidätkin. </p>
<p id="v35"><sup><small>35</small></sup>  Mutta tuli lähti Herran tyköä ja kulutti ne kaksisataa viisikymmentä miestä, jotka olivat tuoneet suitsutusta. </p>
<p id="v36"><sup><small>36</small></sup>  Ja Herra puhui Moosekselle sanoen: </p>
<p id="v37"><sup><small>37</small></sup>  "Käske Eleasaria, pappi Aaronin poikaa, korjaamaan nuo hiilipannut palosta, mutta pudistamaan tuli niistä kauas, </p>
<p id="v38"><sup><small>38</small></sup>  sillä ne ovat tulleet pyhäkön omiksi. Noiden henkensä menettäneiden syntisten hiilipannuista takokaa ohuita levyjä alttarin päällystämiseksi; sillä he toivat ne Herran eteen, ja niin ne tulivat pyhäkön omiksi ja merkiksi israelilaisille." </p>
<p id="v39"><sup><small>39</small></sup>  Niin pappi Eleasar otti ne vaskiset hiilipannut, jotka nuo tulen polttamat miehet olivat tuoneet, ja ne taottiin alttarin päällystykseksi, </p>
<p id="v40"><sup><small>40</small></sup>  muistuttamaan israelilaisille, ettei kukaan syrjäinen, joka ei ole Aaronin sukua, lähestyisi polttamaan suitsuketta Herran edessä, niin ettei hänen kävisi samoin kuin Koorahin ja hänen joukkonsa, niinkuin Herra oli hänelle Mooseksen kautta puhunut. </p>
<p id="v41"><sup><small>41</small></sup>  Mutta seuraavana päivänä kaikki israelilaisten seurakunta napisi Moosesta ja Aaronia vastaan sanoen: "Te olette surmanneet Herran kansaa". </p>
<p id="v42"><sup><small>42</small></sup>  Mutta kun kansa kokoontui Moosesta ja Aaronia vastaan, niin he kääntyivät ilmestysmajaan päin, ja katso, pilvi peitti sen, ja Herran kirkkaus näkyi. </p>
<p id="v43"><sup><small>43</small></sup>  Silloin Mooses ja Aaron menivät ilmestysmajan edustalle. </p>
<p id="v44"><sup><small>44</small></sup>  Ja Herra puhui Moosekselle sanoen: </p>
<p id="v45"><sup><small>45</small></sup>  "Poistukaa tämän joukon luota, niin minä tuokiossa heidät tuhoan". Silloin he lankesivat kasvoillensa. </p>
<p id="v46"><sup><small>46</small></sup>  Ja Mooses sanoi Aaronille: "Ota hiilipannu ja viritä siihen tuli alttarilta, pane siihen suitsuketta ja vie se nopeasti seurakunnan luo ja toimita heille sovitus, sillä viha on lähtenyt liikkeelle Herran tyköä, vitsaus on jo alkanut". </p>
<p id="v47"><sup><small>47</small></sup>  Ja Aaron teki, niinkuin Mooses oli käskenyt, ja riensi seurakunnan keskelle, ja katso, vitsaus oli jo alkanut kansan keskuudessa. Silloin hän suitsutti ja toimitti kansalle sovituksen. </p>
<p id="v48"><sup><small>48</small></sup>  Ja hänen siinä seisoessaan kuolleitten ja elävien vaiheella vitsaus taukosi. </p>
<p id="v49"><sup><small>49</small></sup>  Mutta niitä, jotka vitsauksesta kuolivat, oli neljätoista tuhatta seitsemänsataa henkeä, paitsi niitä, jotka saivat surmansa Koorahin tähden. </p>
<p id="v50"><sup><small>50</small></sup>  Sitten Aaron palasi takaisin Mooseksen luo ilmestysmajan ovelle, ja vitsaus oli tauonnut. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Numbers/15">Neljäs Mooseksen kirja - Luku 15</a></td>
        <td><a href="/fi/Bible/Numbers/Index">Indeksi</a></td>
        <td><a href="/fi/Bible/Numbers/17">Neljäs Mooseksen kirja - Luku 17</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 16:22 <i>Kaiken lihan henkien Jumala</i>: <a href="/fi/The_Urantia_Book/96#p4_6">U-k 96:4.6</a>. </li>
</ol>
</div>
