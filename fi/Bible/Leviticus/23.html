<!--
title: Kolmas Mooseksen kirja - Luku 23
description: 
published: true
date: 2022-10-6T10:23:20Z
tags: bible, bible—leviticus
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Leviticus/22">Kolmas Mooseksen kirja - Luku 22</a></td>
        <td><a href="/fi/Bible/Leviticus/Index">Indeksi</a></td>
        <td><a href="/fi/Bible/Leviticus/24">Kolmas Mooseksen kirja - Luku 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Herra puhui Moosekselle sanoen: </p>
<p id="v2"><sup><small>2</small></sup>  "Puhu israelilaisille ja sano heille: Herran juhla-ajat, joiksi teidän on kuulutettava pyhät kokoukset, minun juhla-aikani, ovat nämä. </p>
<p id="v3"><sup><small>3</small></sup>  Kuusi päivää tehtäköön työtä, mutta seitsemäntenä päivänä on sapatti, levon päivä, pyhä kokous; silloin älkää yhtäkään askaretta toimittako, se on Herran sapatti, missä asuttekin. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v4"><sup><small>4</small></sup>  Nämä ovat Herran juhla-ajat, pyhät kokoukset, jotka teidän on kuulutettava määräajallansa: </p>
<p id="v5"><sup><small>5</small></sup>  Ensimmäisessä kuussa, kuukauden neljäntenätoista päivänä, iltahämärässä, on pääsiäinen Herran kunniaksi. </p>
<p id="v6"><sup><small>6</small></sup>  Ja saman kuukauden viidentenätoista päivänä on happamattoman leivän juhla Herran kunniaksi; syökää happamatonta leipää seitsemän päivää. </p>
<p id="v7"><sup><small>7</small></sup>  Ensimmäisenä päivänä olkoon teillä pyhä kokous, silloin älkää yhtäkään arkiaskaretta toimittako. </p>
<p id="v8"><sup><small>8</small></sup>  Tuokaa Herralle uhri seitsemänä päivänä. Seitsemäntenä päivänä on pyhä kokous; silloin älkää yhtäkään arkiaskaretta toimittako." </p>
<p id="v9"><sup><small>9</small></sup>  Ja Herra puhui Moosekselle sanoen: </p>
<p id="v10"><sup><small>10</small></sup>  "Puhu israelilaisille ja sano heille: Kun te tulette siihen maahan, jonka minä teille annan, ja leikkaatte sen viljaa, niin viekää papille viljastanne uutislyhde. </p>
<p id="v11"><sup><small>11</small></sup>  Ja hän toimittakoon sen lyhteen heilutuksen Herran edessä, että hänen mielisuosionsa tulisi teidän osaksenne; sapatin jälkeisenä päivänä pappi toimittakoon sen heilutuksen. </p>
<p id="v12"><sup><small>12</small></sup>  Ja sinä päivänä, jona teidän lyhteenne heilutus toimitetaan, uhratkaa virheetön, vuoden vanha karitsa polttouhriksi Herralle, </p>
<p id="v13"><sup><small>13</small></sup>  ja siihen kuuluvaksi ruokauhriksi kaksi kymmenennestä lestyjä jauhoja, öljyyn sekoitettuna, uhriksi, suloiseksi tuoksuksi Herralle, sekä siihen kuuluvaksi juomauhriksi neljännes hiin-mittaa viiniä. </p>
<p id="v14"><sup><small>14</small></sup>  Älkääkä syökö uutisleipää, paahdettuja jyviä tai tuleentumatonta viljaa ennen sitä päivää, jona tuotte Jumalallenne uhrilahjan. Se olkoon teille ikuinen säädös sukupolvesta sukupolveen, missä asuttekin. </p>
<p id="v15"><sup><small>15</small></sup>  Sitten laskekaa sapatin jälkeisestä päivästä, siitä päivästä, jona toitte heilutuslyhteen, seitsemän täyttä viikkoa, </p>
<p id="v16"><sup><small>16</small></sup>  laskekaa viisikymmentä päivää seitsemännen sapatin jälkeiseen päivään asti; sitten tuokaa Herralle uusi ruokauhri. </p>
<p id="v17"><sup><small>17</small></sup>  Sieltä, missä asutte, tuokaa heilutusleiväksi kaksi kakkua, jotka on leivottava happamena kahdesta kymmenenneksestä lestyjä jauhoja, Herralle uutislahjaksi. </p>
<p id="v18"><sup><small>18</small></sup>  Ja tuokaa leipänne ohella seitsemän virheetöntä, vuoden vanhaa karitsaa ja mullikka sekä kaksi oinasta; ruoka- ja juomauhreineen ne olkoot polttouhri Herralle, suloisesti tuoksuva uhri Herralle. </p>
<p id="v19"><sup><small>19</small></sup>  Ja uhratkaa kauris syntiuhriksi sekä kaksi vuoden vanhaa karitsaa yhteysuhriksi. </p>
<p id="v20"><sup><small>20</small></sup>  Ja pappi toimittakoon niiden ja uutisleivän ynnä kahden karitsan heilutuksen Herran edessä. Ne olkoot Herralle pyhät ja papin omat. </p>
<p id="v21"><sup><small>21</small></sup>  Ja kuuluttakaa pyhä kokous juuri siksi päiväksi; silloin älkää yhtäkään arkiaskaretta toimittako. Se olkoon teille ikuinen säädös sukupolvesta sukupolveen, missä asuttekin. </p>
<p id="v22"><sup><small>22</small></sup>  Kun te korjaatte eloa maastanne, niin älä leikkaa viljaa pelloltasi reunoja myöten äläkä poimi tähkäpäitä leikkuun jälkeen, vaan jätä ne köyhälle ja muukalaiselle. Minä olen Herra, teidän Jumalanne." </p>
<p id="v23"><sup><small>23</small></sup>  Ja Herra puhui Moosekselle sanoen: </p>
<p id="v24"><sup><small>24</small></sup>  "Puhu israelilaisille ja sano: Seitsemännessä kuussa, kuukauden ensimmäisenä päivänä, pitäkää sapatinlepo, muistojuhla pasunaa soittaen, pyhä kokous. </p>
<p id="v25"><sup><small>25</small></sup>  Älkää silloin yhtäkään arkiaskaretta toimittako, vaan tuokaa uhri Herralle." </p>
<p id="v26"><sup><small>26</small></sup>  Ja Herra puhui Moosekselle sanoen: </p>
<p id="v27"><sup><small>27</small></sup>  "Tämän seitsemännen kuun kymmenentenä päivänä on sovituspäivä; pitäkää silloin pyhä kokous, kurittakaa itseänne paastolla ja tuokaa Herralle uhri. </p>
<p id="v28"><sup><small>28</small></sup>  Älkää toimittako yhtäkään askaretta sinä päivänä, sillä se on sovituspäivä, jolloin teille toimitetaan sovitus Herran, teidän Jumalanne, edessä. </p>
<p id="v29"><sup><small>29</small></sup>  Sillä jokainen, joka ei sinä päivänä kurita itseänsä paastolla, hävitettäköön kansastansa. </p>
<p id="v30"><sup><small>30</small></sup>  Ja jokaisen, joka sinä päivänä toimittaa jotakin askaretta, minä hävitän hänen kansastansa. </p>
<p id="v31"><sup><small>31</small></sup>  Älkää silloin yhtäkään askaretta toimittako. Se olkoon teille ikuinen säädös sukupolvesta sukupolveen, missä asuttekin. </p>
<p id="v32"><sup><small>32</small></sup>  Se on oleva teille levon päivä, kurittakaa itseänne paastolla. Kuukauden yhdeksäntenä päivänä illalla, illasta iltaan, pitäkää tämä sapatti." </p>
<p id="v33"><sup><small>33</small></sup>  Ja Herra puhui Moosekselle sanoen: </p>
<p id="v34"><sup><small>34</small></sup>  "Puhu israelilaisille ja sano: Tämän seitsemännen kuun viidentenätoista päivänä on lehtimajanjuhla Herran kunniaksi; se kestää seitsemän päivää. </p>
<p id="v35"><sup><small>35</small></sup>  Ensimmäisenä päivänä pidettäköön pyhä kokous; älkää silloin yhtäkään arkiaskaretta toimittako. </p>
<p id="v36"><sup><small>36</small></sup>  Seitsemänä päivänä tuokaa uhri Herralle. Kahdeksantena päivänä olkoon teillä pyhä kokous, ja tuokaa uhri Herralle; se on juhlakokous, älkää silloin yhtäkään arkiaskaretta toimittako. </p>
<p id="v37"><sup><small>37</small></sup>  Nämä ovat Herran juhla-ajat, joiksi teidän on kuulutettava pyhät kokoukset, tuodaksenne Herralle uhreja: polttouhreja ja ruokauhreja, teurasuhreja ja juomauhreja, kunakin päivänä sen päivän uhrit; </p>
<p id="v38"><sup><small>38</small></sup>  ja sitäpaitsi Herran sapatit ja teidän muut lahjanne ja kaikki lupausuhrinne ja kaikki vapaaehtoiset uhrinne, joita te Herralle annatte. </p>
<p id="v39"><sup><small>39</small></sup>  Mutta seitsemännen kuukauden viidentenätoista päivänä, kun te olette korjanneet maan sadon, viettäkää Herran juhlaa seitsemän päivää; ensimmäinen päivä on levon päivä, ja kahdeksas päivä on myös levon päivä. <sup id="cite3"><a href="#fn3">[3]</a></sup></p>
<p id="v40"><sup><small>40</small></sup>  Ensimmäisenä päivänä ottakaa ihania hedelmiä puista, palmunoksia ja tuuheiden puiden lehviä sekä pajuja purojen varsilta, ja pitäkää iloa seitsemän päivää Herran, Jumalanne edessä. </p>
<p id="v41"><sup><small>41</small></sup>  Ja viettäkää sitä juhlana Herran kunniaksi seitsemän päivää vuodessa. Se olkoon teille ikuinen säädös sukupolvesta sukupolveen; viettäkää se seitsemännessä kuussa. </p>
<p id="v42"><sup><small>42</small></sup>  Seitsemän päivää asukaa lehtimajoissa; kaikki Israelissa syntyneet asukoot lehtimajoissa, </p>
<p id="v43"><sup><small>43</small></sup>  että teidän jälkeläisenne tietäisivät, kuinka minä annoin israelilaisten asua lehtimajoissa, kun vein heidät pois Egyptin maasta. Minä olen Herra, teidän Jumalanne." </p>
<p id="v44"><sup><small>44</small></sup>  Ja Mooses puhui näistä Herran juhla-ajoista israelilaisille. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Leviticus/22">Kolmas Mooseksen kirja - Luku 22</a></td>
        <td><a href="/fi/Bible/Leviticus/Index">Indeksi</a></td>
        <td><a href="/fi/Bible/Leviticus/24">Kolmas Mooseksen kirja - Luku 24</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 23:3 <i>Sapatin pitäminen</i>: <a href="/fi/The_Urantia_Book/95#p1_2">U-k 95:1.2</a>. </li>
  <li id="fn2"><a href="#cite2">↑</a> 23:3-8,21,37 <i>Pyhä kokous</i>: <a href="/fi/The_Urantia_Book/128#p6_6">U-k 128:6.6</a>. </li>
  <li id="fn3"><a href="#cite3">↑</a> 23:39-43 <i>Koppien juhla</i>: <a href="/fi/The_Urantia_Book/162#p4_1">U-k 162:4.1</a>. </li>
</ol>
</div>
