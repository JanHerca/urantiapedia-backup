<!--
title: Kolmas Mooseksen kirja - Luku 22
description: 
published: true
date: 2022-10-6T10:23:20Z
tags: bible, bible—leviticus
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Leviticus/21">Kolmas Mooseksen kirja - Luku 21</a></td>
        <td><a href="/fi/Bible/Leviticus/Index">Indeksi</a></td>
        <td><a href="/fi/Bible/Leviticus/23">Kolmas Mooseksen kirja - Luku 23</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Herra puhui Moosekselle sanoen: </p>
<p id="v2"><sup><small>2</small></sup>  "Käske Aaronia ja hänen poikiansa pyhästi pitelemään israelilaisten pyhiä lahjoja, heidän minulle pyhittämiänsä, etteivät he häpäisisi minun pyhää nimeäni. Minä olen Herra. </p>
<p id="v3"><sup><small>3</small></sup>  Sano heille polvesta polveen: Jos kuka tahansa teidän jälkeläisistänne saastuneena ollessaan lähestyy niitä pyhiä lahjoja, joita israelilaiset pyhittävät Herralle, hänet hävitettäköön minun kasvojeni edestä. </p>
<p id="v4"><sup><small>4</small></sup>  Minä olen Herra. Älköön kukaan Aaronin jälkeläinen, joka on pitalinen tai jolla on vuoto, syökö pyhistä lahjoista, ennenkuin hän on tullut puhtaaksi; ja joka koskee johonkin kuolleesta saastuneeseen tahi jolla on siemenvuoto, </p>
<p id="v5"><sup><small>5</small></sup>  tahi joka koskee pikkueläimeen, mihin tahansa, josta saastuu, tai ihmiseen, josta saastuu, olipa sen saastaisuus mitä laatua tahansa, </p>
<p id="v6"><sup><small>6</small></sup>  niin jokainen, joka koskee johonkin sellaiseen, olkoon saastainen iltaan asti älköönkä syökö pyhistä lahjoista, ellei hän ole pessyt ruumistaan vedessä. </p>
<p id="v7"><sup><small>7</small></sup>  Mutta kun aurinko on laskenut, on hän puhdas, ja sitten hän syököön pyhistä lahjoista, sillä se on hänen ruokansa. </p>
<p id="v8"><sup><small>8</small></sup>  Itsestään kuollutta tai kuoliaaksi raadeltua eläintä hän älköön syökö, ettei hän siten saastuisi. Minä olen Herra. </p>
<p id="v9"><sup><small>9</small></sup>  He noudattakoot minun määräyksiäni, etteivät joutuisi syynalaisiksi pyhitetyn tähden ja kuolisi, sentähden että häpäisevät pyhitetyn. Minä olen Herra, joka pyhitän heidät. <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  Yksikään syrjäinen älköön syökö pyhästä lahjasta; papin loinen tai päiväpalkkalainen älköön syökö pyhästä lahjasta. </p>
<p id="v11"><sup><small>11</small></sup>  Mutta kun pappi ostaa rahallansa orjan, saakoon tämä siitä syödä; samoin hänen kodissaan syntyneet orjat syökööt hänen ruokaansa. </p>
<p id="v12"><sup><small>12</small></sup>  Jos papin tytär tulee syrjäisen miehen vaimoksi, älköön hän syökö pyhistä antilahjoista. </p>
<p id="v13"><sup><small>13</small></sup>  Mutta jos papin tytär tulee leskeksi tai hyljätyksi ja on lapseton ja hän tulee takaisin isänsä taloon ja asuu siellä niinkuin nuoruudessaan, niin hän syököön isänsä ruokaa; mutta kukaan syrjäinen älköön sitä syökö. </p>
<p id="v14"><sup><small>14</small></sup>  Ja jos joku erehdyksessä syö pyhästä lahjasta, korvatkoon papille pyhän lahjan ja pankoon siihen vielä lisäksi viidennen osan sen arvosta. </p>
<p id="v15"><sup><small>15</small></sup>  Älkööt papit häväiskö israelilaisten pyhiä lahjoja, joita nämä antavat Herralle, </p>
<p id="v16"><sup><small>16</small></sup>  älköötkä saattako heitä syynalaisiksi ja vikapäiksi sallimalla heidän syödä pyhiä lahjojansa; sillä minä olen Herra, joka pyhitän heidät." </p>
<p id="v17"><sup><small>17</small></sup>  Ja Herra puhui Moosekselle sanoen: </p>
<p id="v18"><sup><small>18</small></sup>  "Puhu Aaronille ja hänen pojillensa ja kaikille israelilaisille ja sano heille: Kuka ikinä Israelin heimosta tai muukalaisista Israelissa tuo polttouhriksi uhrilahjansa, olipa se mikä hyvänsä lupausuhri tai vapaaehtoinen uhri, jonka he tuovat Herralle, <sup id="cite2"><a href="#fn2">[2]</a></sup></p>
<p id="v19"><sup><small>19</small></sup>  niin tuokaa sellainen uhri, että hänen mielisuosionsa tulee teidän osaksenne: virheetön urospuoli raavaista, lampaista tai vuohista. </p>
<p id="v20"><sup><small>20</small></sup>  Mutta yhtään eläintä, jossa on vamma, älkää tuoko, sillä siitä hänen mielisuosionsa ei tule teidän osaksenne. </p>
<p id="v21"><sup><small>21</small></sup>  Jos joku tuo Herralle yhteysuhrin raavaista tai lampaista, joko lupausta täyttääkseen tai vapaaehtoisena uhrina, olkoon eläin virheetön ollakseen otollinen; älköön siinä olko mitään vammaa. </p>
<p id="v22"><sup><small>22</small></sup>  Sokeata tai raajarikkoa tai silvottua tai paiseista tai ihotautista tai rupista älkää Herralle tuoko, älkääkä sellaisia asettako alttarille, uhriksi Herralle. </p>
<p id="v23"><sup><small>23</small></sup>  Härän tai lampaan, joka on jäseniltään muodoton tai vaivainen, sinä saat uhrata vapaaehtoisena uhrina, mutta lupausuhriksi se ei ole otollinen. </p>
<p id="v24"><sup><small>24</small></sup>  Älkää uhratko Herralle eläintä, joka on kuohittu puristamalla tai musertamalla tai repimällä tai leikkaamalla; älkää tehkö maassanne sellaista. </p>
<p id="v25"><sup><small>25</small></sup>  Älkää myöskään muukalaiselta ostako mitään sellaisia eläimiä tuodaksenne niitä Jumalanne ruuaksi, sillä ne ovat turmeltuja, niissä on vamma; niistä ei tule teidän osaksenne mielisuosio." </p>
<p id="v26"><sup><small>26</small></sup>  Ja Herra puhui Moosekselle sanoen: </p>
<p id="v27"><sup><small>27</small></sup>  "Kun vasikka tai karitsa tai vohla on syntynyt, olkoon se emänsä luona seitsemän päivää; mutta kahdeksannesta päivästä alkaen se on otollinen uhrilahjaksi Herralle. </p>
<p id="v28"><sup><small>28</small></sup>  Älkää raavaseläintä tai lammasta ja sen sikiötä teurastako samana päivänä. </p>
<p id="v29"><sup><small>29</small></sup>  Kun te uhraatte Herralle kiitosuhrin, uhratkaa se niin, että hänen mielisuosionsa tulee teidän osaksenne. </p>
<p id="v30"><sup><small>30</small></sup>  Se syötäköön samana päivänä; älkää jättäkö siitä mitään seuraavaan aamuun. Minä olen Herra. </p>
<p id="v31"><sup><small>31</small></sup>  Noudattakaa siis minun käskyjäni ja pitäkää ne. Minä olen Herra. </p>
<p id="v32"><sup><small>32</small></sup>  Älkää häväiskö minun pyhää nimeäni: minä tahdon olla pyhä israelilaisten keskellä. Minä olen Herra, joka pyhitän teidät </p>
<p id="v33"><sup><small>33</small></sup>  ja joka vein teidät pois Egyptin maasta, ollakseni teidän Jumalanne. Minä olen Herra." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Leviticus/21">Kolmas Mooseksen kirja - Luku 21</a></td>
        <td><a href="/fi/Bible/Leviticus/Index">Indeksi</a></td>
        <td><a href="/fi/Bible/Leviticus/23">Kolmas Mooseksen kirja - Luku 23</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 22:9,16 <i>Pyhittäkää Herran kautta</i>: <a href="/fi/The_Urantia_Book/90#p5_3">U-k 90:5.3</a>. </li>
  <li id="fn2"><a href="#cite2">↑</a> 22:18-25 <i>Uhraa virheettömiä eläimiä</i>: <a href="/fi/The_Urantia_Book/173#p1_1">U-k 173:1.1</a>. </li>
</ol>
</div>
