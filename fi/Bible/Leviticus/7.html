<!--
title: Kolmas Mooseksen kirja - Luku 7
description: 
published: true
date: 2022-10-6T10:23:20Z
tags: bible, bible—leviticus
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Leviticus/6">Kolmas Mooseksen kirja - Luku 6</a></td>
        <td><a href="/fi/Bible/Leviticus/Index">Indeksi</a></td>
        <td><a href="/fi/Bible/Leviticus/8">Kolmas Mooseksen kirja - Luku 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  "Ja tämä on laki vikauhrista. Se on korkeasti-pyhää. </p>
<p id="v2"><sup><small>2</small></sup>  Siinä paikassa, missä polttouhri teurastetaan, teurastettakoon myös vikauhri, ja sen veri vihmottakoon alttarille ympärinsä. </p>
<p id="v3"><sup><small>3</small></sup>  Ja kaikki sen rasva uhrattakoon, sekä rasvahäntä että sisälmyksiä peittävä rasva, </p>
<p id="v4"><sup><small>4</small></sup>  ja molemmat munuaiset ynnä niiden päällä lantiolihaksissa oleva rasva ja maksanlisäke, joka on irroitettava munuaisten luota. </p>
<p id="v5"><sup><small>5</small></sup>  Ja pappi polttakoon ne alttarilla uhrina Herralle; se on vikauhri. </p>
<p id="v6"><sup><small>6</small></sup>  Jokainen miehenpuoli papeista saakoon sitä syödä. Se syötäköön pyhässä paikassa; se on korkeasti-pyhää. </p>
<p id="v7"><sup><small>7</small></sup>  Mitä on säädetty syntiuhrista, koskee vikauhriakin; laki on sama molemmista. Se olkoon sen papin oma, joka sillä sovituksen toimittaa. </p>
<p id="v8"><sup><small>8</small></sup>  Ja pappi, joka toimittaa jonkun puolesta polttouhrin, saakoon uhraamansa polttouhriteuraan nahan. </p>
<p id="v9"><sup><small>9</small></sup>  Ja jokainen ruokauhri, joka paistetaan uunissa, ja jokainen pannussa tai leivinlevyllä valmistettu, olkoon sen papin oma, joka uhrin toimittaa. </p>
<p id="v10"><sup><small>10</small></sup>  Mutta jokainen muu ruokauhri, olipa siihen sekoitettu öljyä tai olipa se kuiva, olkoon kaikkien Aaronin poikien oma, yhden niinkuin toisenkin. </p>
<p id="v11"><sup><small>11</small></sup>  Ja tämä on laki yhteysuhrista, joka Herralle tuodaan: </p>
<p id="v12"><sup><small>12</small></sup>  Jos joku tuo sen kiitokseksi, niin tuokoon kiitosuhriteuraan lisäksi öljyyn leivottuja happamattomia kakkuja, öljyllä voideltuja happamattomia ohukaisia ja sekoitettuja lestyjä jauhoja öljyyn leivottuina kakkuina. </p>
<p id="v13"><sup><small>13</small></sup>  Hapatetusta taikinasta leivottujen kakkujen ohella hän tuokoon tämän uhrilahjansa kiitosuhrina uhratun yhteysuhriteuraan lisäksi. </p>
<p id="v14"><sup><small>14</small></sup>  Ja hän tuokoon siitä yhden kutakin uhrilahja-lajia anniksi Herralle; se olkoon sen papin oma, joka vihmoo yhteysuhrin veren. </p>
<p id="v15"><sup><small>15</small></sup>  Ja kiitosuhrina uhratun yhteysuhriteuraan liha syötäköön sinä päivänä, jona se on uhrattu, älköönkä mitään siitä jätettäkö seuraavaan aamuun. </p>
<p id="v16"><sup><small>16</small></sup>  Mutta jos uhrilahjana tuotu teuras on lupausuhri tai vapaaehtoinen uhri, syötäköön se sinä päivänä, jona se on tuotu; jos kuitenkin jotakin siitä jää tähteeksi, saatakoon se syödä seuraavana päivänä. </p>
<p id="v17"><sup><small>17</small></sup>  Mutta mitä uhrilihasta on tähteenä kolmantena päivänä, se poltettakoon tulessa. </p>
<p id="v18"><sup><small>18</small></sup>  Jos yhteysuhriteuraan lihaa syödään kolmantena päivänä, ei se ole otollinen eikä sitä lueta tuojan hyväksi, vaan se on saastaista; jokainen, joka sitä syö, joutuu syynalaiseksi. </p>
<p id="v19"><sup><small>19</small></sup>  Sitä lihaa, joka on sattunut saastaiseen, mihin tahansa, älköön syötäkö, vaan se poltettakoon tulessa; muuten saakoon jokainen, joka on puhdas, syödä yhteysuhriteuraan lihaa. </p>
<p id="v20"><sup><small>20</small></sup>  Mutta jokainen, joka saastaisena ollessaan syö yhteysuhriteuraan lihaa, joka on Herran oma, hävitettäköön kansastansa. </p>
<p id="v21"><sup><small>21</small></sup>  Jos joku koskee johonkin saastaiseen, mihin tahansa, joko ihmisen saastaan tahi saastaiseen karjaeläimeen tai mihin inhottavaan saastaan tahansa, ja syö yhteysuhriteuraan lihaa, joka on Herran oma, hänet hävitettäköön kansastansa." </p>
<p id="v22"><sup><small>22</small></sup>  Ja Herra puhui Moosekselle sanoen: <sup id="cite1"><a href="#fn1">[1]</a></sup></p>
<p id="v23"><sup><small>23</small></sup>  "Puhu israelilaisille ja sano: Älkää syökö mitään härän, lampaan tai vuohen rasvaa. </p>
<p id="v24"><sup><small>24</small></sup>  Itsestään kuolleen tai kuoliaaksi raadellun eläimen rasva käytettäköön kaikkinaisiin tarpeisiin; mutta älkää sitä syökö. </p>
<p id="v25"><sup><small>25</small></sup>  Sillä jokainen, joka syö sen eläimen rasvaa, josta tuodaan Herralle uhri, hävitettäköön kansastansa. </p>
<p id="v26"><sup><small>26</small></sup>  Älkää myöskään, missä asuttekin, syökö mitään verta, ei lintujen eikä karjaeläinten. </p>
<p id="v27"><sup><small>27</small></sup>  Jokainen, joka syö verta, minkälaista hyvänsä, hävitettäköön kansastansa." </p>
<p id="v28"><sup><small>28</small></sup>  Ja Herra puhui Moosekselle sanoen: </p>
<p id="v29"><sup><small>29</small></sup>  "Puhu israelilaisille ja sano: Joka tuo Herralle yhteysuhrinsa, tuokoon Herralle uhrilahjan tästä yhteysuhristaan. </p>
<p id="v30"><sup><small>30</small></sup>  Omin käsin hän tuokoon Herran uhrit; tuokoon rasvan ynnä rintalihan, ja toimitettakoon niiden heilutus Herran edessä. </p>
<p id="v31"><sup><small>31</small></sup>  Ja pappi polttakoon rasvan alttarilla, mutta rintaliha olkoon Aaronin ja hänen poikiensa oma. </p>
<p id="v32"><sup><small>32</small></sup>  Ja oikea reisi antakaa papille anniksi yhteysuhriteuraistanne. </p>
<p id="v33"><sup><small>33</small></sup>  Se Aaronin pojista, joka uhraa yhteysuhrin veren ja rasvan, saakoon oikean reiden osaksensa. </p>
<p id="v34"><sup><small>34</small></sup>  Sillä minä olen ottanut heilutus-rintalihan ja anniksi annetun reiden israelilaisilta heidän yhteysuhriteuraistansa ja antanut ne pappi Aaronille ja hänen pojillensa ikuiseksi osuudeksi israelilaisilta." </p>
<p id="v35"><sup><small>35</small></sup>  Tämä on Aaronin ja hänen poikiensa osa Herran uhreista, joka heille määrättiin sinä päivänä, jona hän toi heidät pappeina palvelemaan Herraa; </p>
<p id="v36"><sup><small>36</small></sup>  sen osan Herra käski sinä päivänä, jona hän heidät voiteli, israelilaisten antaa heille ikuiseksi osuudeksi sukupolvesta sukupolveen. </p>
<p id="v37"><sup><small>37</small></sup>  Tämä on se laki polttouhrista, ruokauhrista, syntiuhrista, vikauhrista, vihkiäisuhrista ja yhteysuhrista, </p>
<p id="v38"><sup><small>38</small></sup>  jonka lain Herra antoi Moosekselle Siinain vuorella sinä päivänä, jona hän antoi israelilaisille käskyn tuoda uhrilahjansa Herralle Siinain erämaassa. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Leviticus/6">Kolmas Mooseksen kirja - Luku 6</a></td>
        <td><a href="/fi/Bible/Leviticus/Index">Indeksi</a></td>
        <td><a href="/fi/Bible/Leviticus/8">Kolmas Mooseksen kirja - Luku 8</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 7:22-25 <i>Eläinrasvan tabu</i>: <a href="/fi/The_Urantia_Book/86#p5_11">U-k 86:5.11</a>. </li>
</ol>
</div>
