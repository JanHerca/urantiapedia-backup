<!--
title: Toinen Mooseksen kirja - Luku 2
description: 
published: true
date: 2022-10-6T10:23:20Z
tags: bible, bible—exodus
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Exodus/1">Toinen Mooseksen kirja - Luku 1</a></td>
        <td><a href="/fi/Bible/Exodus/Index">Indeksi</a></td>
        <td><a href="/fi/Bible/Exodus/3">Toinen Mooseksen kirja - Luku 3</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Niin eräs mies, joka oli Leevin sukua, meni ja nai leeviläisen neidon. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Ja vaimo tuli raskaaksi ja synnytti pojan. Ja kun hän näki, että se oli ihana lapsi, salasi hän sitä kolme kuukautta. </p>
<p id="v3"><sup><small>3</small></sup>  Mutta kun hän ei voinut sitä enää salata, otti hän kaisla-arkun, siveli sen maapihkalla ja piellä, pani lapsen siihen ja laski sen kaislikkoon Niilivirran rantaan. </p>
<p id="v4"><sup><small>4</small></sup>  Ja lapsen sisar asettui taammaksi nähdäksensä, mitä hänelle tapahtuisi. </p>
<p id="v5"><sup><small>5</small></sup>  Silloin faraon tytär tuli alas peseytymään virrassa, ja hänen seuranaisensa kävelivät virran rannalla; ja kun hän näki arkun kaislikossa, lähetti hän palvelijattarensa ja otatti sen ylös. </p>
<p id="v6"><sup><small>6</small></sup>  Ja kun hän avasi sen, näki hän lapsen; ja katso, siinä oli poikanen, joka itki. Niin hänen tuli sitä sääli, ja hän sanoi: "Tämä on hebrealaisten lapsia". </p>
<p id="v7"><sup><small>7</small></sup>  Niin lapsen sisar sanoi faraon tyttärelle: "Menenkö kutsumaan sinulle hebrealaisen imettäjän, joka voi imettää sen lapsen sinulle?" </p>
<p id="v8"><sup><small>8</small></sup>  Faraon tytär vastasi hänelle: "Mene!" Niin tyttö meni ja kutsui lapsen äidin. </p>
<p id="v9"><sup><small>9</small></sup>  Ja faraon tytär sanoi hänelle: "Ota tämä lapsi ja imetä se minulle, niin minä maksan sinulle siitä palkan". Ja vaimo otti lapsen ja imetti sen. </p>
<p id="v10"><sup><small>10</small></sup>  Mutta kun lapsi oli kasvanut, toi hän sen faraon tyttärelle, ja tämä otti sen pojaksensa ja antoi hänelle nimen Mooses, sillä hän sanoi: "Minä olen vetänyt hänet ylös vedestä". </p>
<p id="v11"><sup><small>11</small></sup>  Ja tapahtui niihin aikoihin, kun Mooses oli kasvanut suureksi, että hän meni veljiensä luo ja näki heidän raskaan työnsä. Ja hän näki egyptiläisen miehen lyövän hebrealaista miestä, erästä hänen veljistään. </p>
<p id="v12"><sup><small>12</small></sup>  Silloin hän katseli ympärillensä joka taholle, ja kun hän näki, ettei ketään ollut läheisyydessä, löi hän egyptiläisen kuoliaaksi ja kätki hänet hiekkaan. </p>
<p id="v13"><sup><small>13</small></sup>  Ja hän meni toisena päivänä ulos ja näki kaksi hebrealaista miestä tappelemassa keskenään; ja hän sanoi syylliselle: "Miksi lyöt toveriasi?" </p>
<p id="v14"><sup><small>14</small></sup>  Tämä vastasi: "Kuka on asettanut sinut meidän päämieheksemme ja tuomariksemme? Aiotko tappaa minutkin, niinkuin tapoit egyptiläisen?" Silloin Mooses peljästyi ja ajatteli: "Se on siis tullut ilmi". </p>
<p id="v15"><sup><small>15</small></sup>  Ja kun farao sai kuulla tästä tapahtumasta, etsi hän Moosesta tappaaksensa hänet. Mutta Mooses lähti faraota pakoon ja pysähtyi Midianin maahan ja istahti eräälle kaivolle. </p>
<p id="v16"><sup><small>16</small></sup>  Ja Midianin papilla oli seitsemän tytärtä; nämä tulivat vettä ammentamaan ja täyttivät vesikaukalot, juottaakseen isänsä lampaita. <sup id="cite2"><a href="#fn2">[2]</a></sup> <sup id="cite3"><a href="#fn3">[3]</a></sup></p>
<p id="v17"><sup><small>17</small></sup>  Mutta paimenet tulivat ja ajoivat heidät pois. Silloin Mooses nousi ja auttoi heitä ja juotti heidän lampaansa. </p>
<p id="v18"><sup><small>18</small></sup>  Ja kun he tulivat isänsä Reguelin luo, kysyi hän: "Kuinka te tänä päivänä niin pian jouduitte?" </p>
<p id="v19"><sup><small>19</small></sup>  He vastasivat: "Egyptiläinen mies auttoi meitä paimenten käsistä, ammensipa vielä vettäkin meille ja juotti lampaat". </p>
<p id="v20"><sup><small>20</small></sup>  Ja hän sanoi tyttärillensä: "Missä hän on? Miksi te niin jätitte miehen? Kutsukaa hänet aterioimaan meidän kanssamme." </p>
<p id="v21"><sup><small>21</small></sup>  Ja Mooses suostui asumaan sen miehen luona, ja hän antoi Moosekselle tyttärensä Sipporan vaimoksi. </p>
<p id="v22"><sup><small>22</small></sup>  Tämä synnytti pojan, ja Mooses antoi hänelle nimen Geersom; sillä hän sanoi: "Minä olen muukalainen vieraalla maalla". </p>
<p id="v23"><sup><small>23</small></sup>  Ja kun oli kulunut pitkä aika, kuoli Egyptin kuningas. Ja israelilaiset huokailivat orjuuttansa ja valittivat; ja heidän huutonsa heidän orjuutensa tähden nousi Jumalan tykö. </p>
<p id="v24"><sup><small>24</small></sup>  Ja Jumala kuuli heidän vaikeroimisensa, ja Jumala muisti liittonsa Aabrahamin, Iisakin ja Jaakobin kanssa. </p>
<p id="v25"><sup><small>25</small></sup>  Ja Jumala katsoi israelilaisten puoleen, ja Jumala piti heistä huolta. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Exodus/1">Toinen Mooseksen kirja - Luku 1</a></td>
        <td><a href="/fi/Bible/Exodus/Index">Indeksi</a></td>
        <td><a href="/fi/Bible/Exodus/3">Toinen Mooseksen kirja - Luku 3</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 2:1-10 <i>Kelluvat lapset (Mooses)</i>: <a href="/fi/The_Urantia_Book/89#p7_3">U-k 89:7.3</a>.  <i>Mooseksen vanhemmat</i>: <a href="/fi/The_Urantia_Book/96#p3_1">U-k 96:3.1</a>. </li>
  <li id="fn2"><a href="#cite2">↑</a> 2:16 <i>Shamaanit (papit)</i>: <a href="/fi/The_Urantia_Book/90#p1_1">U-k 90:1.1</a>. </li>
  <li id="fn3"><a href="#cite3">↑</a> 2:16-21 <i>Avioliiton ulkopuolinen avioliitto</i>: <a href="/fi/The_Urantia_Book/82#p5_6">U-k 82:5.6</a>. </li>
</ol>
</div>
