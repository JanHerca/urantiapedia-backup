<!--
title: Toinen Mooseksen kirja - Luku 16
description: 
published: true
date: 2022-10-6T10:23:20Z
tags: bible, bible—exodus
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Exodus/15">Toinen Mooseksen kirja - Luku 15</a></td>
        <td><a href="/fi/Bible/Exodus/Index">Indeksi</a></td>
        <td><a href="/fi/Bible/Exodus/17">Toinen Mooseksen kirja - Luku 17</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Sitten he lähtivät, koko Israelin kansa, liikkeelle Eelimistä ja tulivat Siinin erämaahan, joka on Eelimin ja Siinain välillä, toisen kuun viidentenätoista päivänä siitä, kun he olivat lähteneet Egyptin maasta. </p>
<p id="v2"><sup><small>2</small></sup>  Ja koko Israelin kansa napisi Moosesta ja Aaronia vastaan erämaassa; </p>
<p id="v3"><sup><small>3</small></sup>  ja israelilaiset sanoivat heille: "Jospa olisimme saaneet surmamme Herran kädestä Egyptin maassa, jossa istuimme lihapatain ääressä ja leipää oli kyllin syödäksemme! Mutta te olette tuoneet meidät tähän erämaahan antaaksenne koko tämän joukon kuolla nälkään." </p>
<p id="v4"><sup><small>4</small></sup>  Niin Herra sanoi Moosekselle: "Katso, minä annan sataa teille leipää taivaasta. Ja kansa menköön ja kootkoon kunakin päivänä sen päivän tarpeen. Näin minä koettelen heitä, vaeltavatko he minun lakini mukaan vai eivät. </p>
<p id="v5"><sup><small>5</small></sup>  Ja kun he kuudentena päivänä valmistavat sen, mitä ovat tuoneet kotiin, niin sitä on oleva kaksi kertaa niin paljon, kuin mitä he muutoin joka päivä kokoavat." </p>
<p id="v6"><sup><small>6</small></sup>  Ja Mooses ja Aaron sanoivat kaikille israelilaisille: "Tänä iltana te tulette tietämään, että Herra on vienyt teidät pois Egyptin maasta, </p>
<p id="v7"><sup><small>7</small></sup>  ja huomenaamuna te tulette näkemään Herran kunnian, koska Herra on kuullut teidän napinanne häntä vastaan. Sillä mitä olemme me, että te meitä vastaan napisette?" </p>
<p id="v8"><sup><small>8</small></sup>  Ja Mooses sanoi vielä: "Herra antaa teille tänä iltana lihaa syödäksenne ja huomenna leipää yltäkyllin ravinnoksenne, koska Herra on kuullut teidän napinanne, kun olette napisseet häntä vastaan. Sillä mitä olemme me? Ette ole napisseet meitä vastaan, vaan Herraa vastaan." </p>
<p id="v9"><sup><small>9</small></sup>  Ja Mooses sanoi Aaronille: "Sano koko Israelin kansalle: Astukaa Herran eteen, sillä hän on kuullut teidän napinanne". </p>
<p id="v10"><sup><small>10</small></sup>  Ja kun Aaron oli puhunut tämän koko Israelin seurakunnalle, kääntyivät he erämaahan päin, ja katso, Herran kunnia näkyi pilvessä. <sup id="cite1"><a href="#fn1">[1]</a></sup></p>
<p id="v11"><sup><small>11</small></sup>  Ja Herra puhui Moosekselle sanoen: </p>
<p id="v12"><sup><small>12</small></sup>  "Minä olen kuullut israelilaisten napinan. Puhu heille ja sano: Iltahämärässä teillä on oleva lihaa syödäksenne, ja huomenna on teillä leipää yltäkyllin; niin te tulette tietämään, että minä olen Herra, teidän Jumalanne." </p>
<p id="v13"><sup><small>13</small></sup>  Ja illalla tuli viiriäisiä, ja ne peittivät leirin, ja aamulla laskeutui kastesumu leirin ympärille. </p>
<p id="v14"><sup><small>14</small></sup>  Ja kun kastesumu oli haihtunut, katso, erämaassa oli maan pinnalla jotakin hienoa, suomujen tapaista, jotakin hienoa niinkuin härmä. <sup id="cite2"><a href="#fn2">[2]</a></sup></p>
<p id="v15"><sup><small>15</small></sup>  Kun israelilaiset näkivät sen, kyselivät he toisiltansa: "Mitä tämä on?" Sillä he eivät tienneet, mitä se oli. Ja Mooses sanoi heille: "Tämä on se leipä, jonka Herra on antanut teille syötäväksi. </p>
<p id="v16"><sup><small>16</small></sup>  Ja näin on Herra käskenyt: Kootkaa sitä, jokainen tarpeenne mukaan; ottakaa goomer-mitta mieheen perheenne pääluvun mukaan, kukin niin monelle, kuin kullakin majassansa on." </p>
<p id="v17"><sup><small>17</small></sup>  Ja israelilaiset tekivät niin, ja he kokosivat, yksi enemmän, toinen vähemmän. </p>
<p id="v18"><sup><small>18</small></sup>  Mutta kun he mittasivat sen goomer-mitalla, niin ei sille jäänyt liikaa, joka oli koonnut enemmän, eikä siltä puuttunut, joka oli koonnut vähemmän; jokainen oli koonnut niin paljon, kuin hän tarvitsi. </p>
<p id="v19"><sup><small>19</small></sup>  Ja Mooses sanoi heille: "Älköön kukaan jättäkö siitä mitään huomiseksi". </p>
<p id="v20"><sup><small>20</small></sup>  Mutta he eivät kuulleet Moosesta, vaan muutamat jättivät siitä jotakin huomiseksi. Niin siihen kasvoi matoja, ja se rupesi haisemaan; ja Mooses vihastui heihin. </p>
<p id="v21"><sup><small>21</small></sup>  Ja he kokosivat sitä joka aamu sen verran, kuin kukin tarvitsi; mutta kun aurinko alkoi paahtaa, niin se suli. </p>
<p id="v22"><sup><small>22</small></sup>  Mutta kuudentena päivänä he kokosivat sitä leipää kaksinkertaisesti, kaksi goomeria kullekin. Ja kaikki kansan päämiehet tulivat ja ilmoittivat sen Moosekselle. </p>
<p id="v23"><sup><small>23</small></sup>  Niin hän sanoi heille: "Tämä tapahtuu Herran sanan mukaan; huomenna on levon päivä, Herralle pyhitetty sapatti. Mitä leivotte, se leipokaa, ja mitä keitätte, se keittäkää; mutta kaikki, mitä tähteeksi jää, pankaa talteen huomiseksi." <sup id="cite3"><a href="#fn3">[3]</a></sup></p>
<p id="v24"><sup><small>24</small></sup>  Ja he panivat sen talteen huomiseksi, niinkuin Mooses oli käskenyt, eikä se ruvennut haisemaan, eikä siihen tullut matoja. </p>
<p id="v25"><sup><small>25</small></sup>  Ja Mooses sanoi: "Syökää se tänä päivänä, sillä tänä päivänä on Herran sapatti; tänään ette löydä kedolta mitään. </p>
<p id="v26"><sup><small>26</small></sup>  Kuutena päivänä on teidän sitä koottava, mutta seitsemäntenä päivänä on sapatti; silloin ei sitä ole." </p>
<p id="v27"><sup><small>27</small></sup>  Kuitenkin muutamat kansasta lähtivät seitsemäntenä päivänä kokoamaan sitä, mutta he eivät löytäneet mitään. </p>
<p id="v28"><sup><small>28</small></sup>  Niin Herra sanoi Moosekselle: "Kuinka kauan aiotte kieltäytyä noudattamasta minun käskyjäni ja lakejani? </p>
<p id="v29"><sup><small>29</small></sup>  Katsokaa, Herra on antanut teille sapatin; sentähden hän antaa teille kuudentena päivänä kahden päivän leivän. Olkoon jokainen alallaan, älköönkä kukaan lähtekö paikaltansa seitsemäntenä päivänä." </p>
<p id="v30"><sup><small>30</small></sup>  Ja kansa lepäsi seitsemäntenä päivänä. </p>
<p id="v31"><sup><small>31</small></sup>  Ja Israelin heimo antoi sille nimen manna. Ja se oli valkean korianderinsiemenen kaltaista ja maistui hunajakakulta. </p>
<p id="v32"><sup><small>32</small></sup>  Ja Mooses sanoi: "Näin on Herra käskenyt: Ota sitä goomerin täysi säilytettäväksi sukupolvesta sukupolveen, että he näkisivät sen leivän, jolla minä olen ravinnut teitä erämaassa, johdattaessani teitä Egyptin maasta". </p>
<p id="v33"><sup><small>33</small></sup>  Ja Mooses sanoi Aaronille: "Ota astia ja pane siihen goomerin täysi mannaa ja aseta se Herran eteen säilytettäväksi sukupolvesta sukupolveen". </p>
<p id="v34"><sup><small>34</small></sup>  Ja Aaron asetti sen talteen lain arkin eteen, niinkuin Herra oli Moosekselle käskyn antanut. </p>
<p id="v35"><sup><small>35</small></sup>  Ja israelilaiset söivät mannaa neljäkymmentä vuotta, kunnes he tulivat asuttuun maahan; he söivät mannaa siihen asti, kunnes tulivat Kanaanin maan rajalle. - </p>
<p id="v36"><sup><small>36</small></sup>  Goomer on kymmenesosa eefaa. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Exodus/15">Toinen Mooseksen kirja - Luku 15</a></td>
        <td><a href="/fi/Bible/Exodus/Index">Indeksi</a></td>
        <td><a href="/fi/Bible/Exodus/17">Toinen Mooseksen kirja - Luku 17</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 16:10 <i>Pahaenteiset pilvet</i>: <a href="/fi/The_Urantia_Book/85#p4_3">U-k 85:4.3</a>. </li>
  <li id="fn2"><a href="#cite2">↑</a> 16:14-15 <i>Manna erämaassa</i>: <a href="/fi/The_Urantia_Book/153#p2_8">U-k 153:2.8</a>. </li>
  <li id="fn3"><a href="#cite3">↑</a> 16:23-26 <i>Sapatin pitäminen</i>: <a href="/fi/The_Urantia_Book/95#p1_2">U-k 95:1.2</a>. </li>
</ol>
</div>
