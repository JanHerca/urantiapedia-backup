<!--
title: Toinen Mooseksen kirja - Luku 18
description: 
published: true
date: 2022-10-6T10:23:20Z
tags: bible, bible—exodus
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Exodus/17">Toinen Mooseksen kirja - Luku 17</a></td>
        <td><a href="/fi/Bible/Exodus/Index">Indeksi</a></td>
        <td><a href="/fi/Bible/Exodus/19">Toinen Mooseksen kirja - Luku 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Midianin pappi Jetro, Mooseksen appi, sai kuulla kaikki, mitä Jumala oli tehnyt Moosekselle ja kansalleen Israelille, kuinka Herra oli vienyt Israelin pois Egyptistä. </p>
<p id="v2"><sup><small>2</small></sup>  Ja Jetro, Mooseksen appi, otti mukaansa Sipporan, Mooseksen vaimon, jonka tämä oli lähettänyt kotiin, </p>
<p id="v3"><sup><small>3</small></sup>  ja hänen kaksi poikaansa; näistä oli toisen nimi Geersom, koska Mooses oli sanonut: "Minä olen muukalainen vieraalla maalla", </p>
<p id="v4"><sup><small>4</small></sup>  ja toisen nimi Elieser, koska hän oli sanonut: "Isäni Jumala oli minun apuni ja pelasti minut faraon miekasta". </p>
<p id="v5"><sup><small>5</small></sup>  Ja Jetro, Mooseksen appi, tuli hänen poikiensa ja hänen vaimonsa kanssa Mooseksen luo erämaahan, jossa tämä oli leiriytynyt Jumalan vuoren juurelle. </p>
<p id="v6"><sup><small>6</small></sup>  Ja hän käski sanoa Moosekselle: "Minä, Jetro, sinun appesi, ynnä vaimosi kahden poikansa kanssa olemme tulleet luoksesi". </p>
<p id="v7"><sup><small>7</small></sup>  Niin Mooses meni appeansa vastaan, kumarsi ja suuteli häntä. Ja kun he olivat tervehtineet toisiansa, menivät he telttaan. </p>
<p id="v8"><sup><small>8</small></sup>  Ja Mooses kertoi apellensa kaikki, mitä Herra oli tehnyt faraolle ja egyptiläisille Israelin tähden, ja kaikki ne vaikeudet, jotka heitä olivat kohdanneet matkalla, ja kuinka Herra oli pelastanut heidät. </p>
<p id="v9"><sup><small>9</small></sup>  Ja Jetro iloitsi kaikesta siitä hyvästä, mitä Herra oli tehnyt Israelille, pelastaessaan heidät egyptiläisten kädestä. <sup id="cite1"><a href="#fn1">[1]</a></sup></p>
<p id="v10"><sup><small>10</small></sup>  Ja Jetro sanoi: "Kiitetty olkoon Herra, joka on pelastanut teidät egyptiläisten ja faraon kädestä, Herra, joka on pelastanut kansansa egyptiläisten vallasta. </p>
<p id="v11"><sup><small>11</small></sup>  Nyt minä tiedän, että Herra on suurempi kaikkia jumalia; sillä sentähden, että egyptiläiset ylpeilivät, on heidän näin käynyt." </p>
<p id="v12"><sup><small>12</small></sup>  Ja Jetro, Mooseksen appi, toimitti polttouhrin ja teurasuhreja Jumalalle; ja Aaron ja kaikki Israelin vanhimmat tulivat aterioimaan Mooseksen apen kanssa Jumalan eteen. </p>
<p id="v13"><sup><small>13</small></sup>  Seuraavana päivänä Mooses istui tuomitsemaan kansaa, ja kansa seisoi Mooseksen ympärillä aamusta iltaan asti. </p>
<p id="v14"><sup><small>14</small></sup>  Kun Mooseksen appi näki kaiken, mitä hän teki kansalle, sanoi hän: "Mitä tämä puuha on, jota sinulla on kansan kanssa? Miksi sinä istut yksin ja kaikki kansa seisoo ympärilläsi aamusta iltaan asti?" </p>
<p id="v15"><sup><small>15</small></sup>  Mooses vastasi apellensa: "Kansa tulee minun luokseni kysymään Jumalalta neuvoa. </p>
<p id="v16"><sup><small>16</small></sup>  Kun heillä on jokin riita-asia, tulevat he minun luokseni, ja minä ratkaisen heidän riitansa ja ilmoitan heille Jumalan säädökset ja lait." </p>
<p id="v17"><sup><small>17</small></sup>  Niin Mooseksen appi sanoi hänelle: "Siinä sinä et menettele viisaasti. </p>
<p id="v18"><sup><small>18</small></sup>  Sinä uuvutat sekä itsesi että tämän kansan, joka on kanssasi; sillä tämä tehtävä on sinulle liian raskas, etkä sinä voi sitä yksinäsi toimittaa. </p>
<p id="v19"><sup><small>19</small></sup>  Kuule nyt, mitä minä sanon. Minä neuvon sinua, ja Jumala on oleva sinun kanssasi. Ole sinä kansan edusmies Jumalan edessä, ja saata sinä sen asiat Jumalan eteen. Ja opeta heille säädökset ja lait, </p>
<p id="v20"><sup><small>20</small></sup>  ja neuvo heille tie, jota heidän on kuljettava, ja mitä heidän on tehtävä. </p>
<p id="v21"><sup><small>21</small></sup>  Mutta valitse koko kansasta kelvollisia ja Jumalaa pelkääväisiä, luotettavia ja väärää voittoa vihaavia miehiä, ja aseta ne heille tuhannen, sadan, viidenkymmenen ja kymmenen päämiehiksi. </p>
<p id="v22"><sup><small>22</small></sup>  Nämä tuomitkoot kansaa joka aika. Kaikki suuret asiat he saattakoot sinun tietoosi, mutta kaikki vähäiset asiat ratkaiskoot itse. Huojenna näin jotakin itseltäsi, ja kantakoot he kuormaa sinun kanssasi. </p>
<p id="v23"><sup><small>23</small></sup>  Jos näin teet ja Jumala itse sinua näin käskee, niin sinä jaksat sen kestää; ja kaikki tämä kansa saa mennä rauhassa kotiinsa." </p>
<p id="v24"><sup><small>24</small></sup>  Ja Mooses noudatti appensa puhetta ja teki kaiken, mitä tämä oli sanonut. </p>
<p id="v25"><sup><small>25</small></sup>  Mooses valitsi kelvollisia miehiä koko Israelista ja asetti heidät kansan johtoon, tuhannen, sadan, viidenkymmenen ja kymmenen päämiehiksi. </p>
<p id="v26"><sup><small>26</small></sup>  Nämä tuomitsivat kansaa joka aika. Vaikeat asiat he lykkäsivät Moosekselle, mutta vähäiset asiat he ratkaisivat itse. </p>
<p id="v27"><sup><small>27</small></sup>  Sitten Mooses saattoi appensa matkaan, ja tämä meni omaan maahansa. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Exodus/17">Toinen Mooseksen kirja - Luku 17</a></td>
        <td><a href="/fi/Bible/Exodus/Index">Indeksi</a></td>
        <td><a href="/fi/Bible/Exodus/19">Toinen Mooseksen kirja - Luku 19</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 18:9 <i>Jos useampi tietäisi Jumalan hyvyyden</i>: <a href="/fi/The_Urantia_Book/131#p10_4">U-k 131:10.4</a>. </li>
</ol>
</div>
