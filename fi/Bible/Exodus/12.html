<!--
title: Toinen Mooseksen kirja - Luku 12
description: 
published: true
date: 2022-10-6T10:23:20Z
tags: bible, bible—exodus
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Exodus/11">Toinen Mooseksen kirja - Luku 11</a></td>
        <td><a href="/fi/Bible/Exodus/Index">Indeksi</a></td>
        <td><a href="/fi/Bible/Exodus/13">Toinen Mooseksen kirja - Luku 13</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Herra puhui Moosekselle ja Aaronille Egyptin maassa sanoen: <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  "Tämä kuukausi olkoon teillä kuukausista ensimmäinen; siitä alottakaa vuoden kuukaudet. </p>
<p id="v3"><sup><small>3</small></sup>  Puhukaa koko Israelin kansalle ja sanokaa: Tämän kuun kymmenentenä päivänä ottakoon kukin perheenisäntä itsellensä karitsan, yhden karitsan joka perhekuntaa kohti. <sup id="cite2"><a href="#fn2">[2]</a></sup></p>
<p id="v4"><sup><small>4</small></sup>  Mutta jos perhe on liian pieni koko karitsaa syömään, niin ottakoon lähimmän naapurinsa kanssa yhteisen karitsan, henkilöluvun mukaan. Karitsaa kohti laskekaa niin monta, että voivat sen syödä. </p>
<p id="v5"><sup><small>5</small></sup>  Ja karitsanne olkoon virheetön, vuoden vanha urospuoli; lampaista tai vuohista se ottakaa. <sup id="cite3"><a href="#fn3">[3]</a></sup></p>
<p id="v6"><sup><small>6</small></sup>  Ja pitäkää se tallella neljänteentoista päivään tätä kuuta; silloin Israelin koko seurakunta teurastakoon sen iltahämärässä. <sup id="cite4"><a href="#fn4">[4]</a></sup></p>
<p id="v7"><sup><small>7</small></sup>  Ja he ottakoot sen verta ja sivelkööt sillä molemmat pihtipielet ja ovenpäällisen niissä taloissa, joissa he sitä syövät. <sup id="cite5"><a href="#fn5">[5]</a></sup></p>
<p id="v8"><sup><small>8</small></sup>  Ja he syökööt lihan samana yönä; tulessa paistettuna, happamattoman leivän ja katkerain yrttien kanssa he sen syökööt. <sup id="cite6"><a href="#fn6">[6]</a></sup></p>
<p id="v9"><sup><small>9</small></sup>  Älkää syökö siitä mitään raakana tai vedessä keitettynä, vaan tulessa paistettuna päineen, jalkoineen ja sisälmyksineen. </p>
<p id="v10"><sup><small>10</small></sup>  Älkääkä jättäkö siitä mitään huomenaamuksi; mutta jos jotakin siitä jäisi huomenaamuksi, niin polttakaa se tulessa. </p>
<p id="v11"><sup><small>11</small></sup>  Ja syökää se näin: kupeet vyötettyinä, kengät jalassanne ja sauva kädessänne; ja syökää se kiiruusti. Tämä on pääsiäinen Herran kunniaksi. </p>
<p id="v12"><sup><small>12</small></sup>  Sillä minä kuljen sinä yönä kautta Egyptin maan ja surmaan kaikki esikoiset Egyptin maassa, sekä ihmiset että eläimet, ja panen toimeen rangaistustuomion, jonka minä olen langettanut kaikista Egyptin jumalista. Minä olen Herra. </p>
<p id="v13"><sup><small>13</small></sup>  Ja veri on oleva merkki, teille suojelukseksi, taloissa, joissa olette; sillä kun minä näen veren, niin minä menen teidän ohitsenne, eikä rangaistus ole tuhoava teitä, kun minä rankaisen Egyptin maata. </p>
<p id="v14"><sup><small>14</small></sup>  Ja tämä päivä olkoon teille muistopäivä, ja viettäkää sitä Herran juhlana; sukupolvesta sukupolveen viettäkää sitä ikuisena säädöksenä. </p>
<p id="v15"><sup><small>15</small></sup>  Seitsemän päivää syökää happamatonta leipää; jo ensimmäisenä päivänä korjatkaa pois hapan taikina taloistanne. Sillä jokainen, joka hapanta syö, ensimmäisestä päivästä seitsemänteen päivään asti, hävitettäköön Israelista. </p>
<p id="v16"><sup><small>16</small></sup>  Ensimmäisenä päivänä pitäkää pyhä kokous ja samoin myös seitsemäntenä päivänä pyhä kokous. Mitään työtä älköön tehtäkö niinä päivinä; ainoastaan se, mitä kukin tarvitsee ruuaksi, ainoastaan se valmistettakoon. <sup id="cite7"><a href="#fn7">[7]</a></sup></p>
<p id="v17"><sup><small>17</small></sup>  Ja pitäkää tätä happamattoman leivän juhlaa, sillä juuri sinä päivänä minä vein teidän joukkonne pois Egyptin maasta; sentähden pitäkää tätä päivää, sukupolvesta sukupolveen, ikuisena säädöksenä. </p>
<p id="v18"><sup><small>18</small></sup>  Ensimmäisessä kuussa, kuukauden neljäntenätoista päivänä, ehtoolla, syökää happamatonta leipää, ja niin tehkää aina saman kuun yhdennenkolmatta päivän ehtooseen asti. </p>
<p id="v19"><sup><small>19</small></sup>  Seitsemään päivään älköön hapanta taikinaa olko teidän taloissanne; sillä jokainen, joka hapanta leipää syö, hävitettäköön Israelin kansasta, olipa hän muukalainen tai maassasyntynyt. </p>
<p id="v20"><sup><small>20</small></sup>  Älkää syökö mitään hapanta, vaan syökää happamatonta leipää, missä asuttekin." </p>
<p id="v21"><sup><small>21</small></sup>  Ja Mooses kutsui kaikki Israelin vanhimmat ja sanoi heille: "Menkää ja ottakaa lammas kutakin perhekuntaanne kohti ja teurastakaa pääsiäislammas. </p>
<p id="v22"><sup><small>22</small></sup>  Ja ottakaa isoppikimppu, kastakaa se vereen, joka on maljassa, ja sivelkää ovenpäällinen ja molemmat pihtipielet sillä verellä, joka on maljassa. Älköönkä kukaan menkö ulos talonsa ovesta ennen aamua. </p>
<p id="v23"><sup><small>23</small></sup>  Sillä Herra kulkee rankaisemassa egyptiläisiä; mutta kun Herra näkee veren ovenpäällisessä ja molemmissa pihtipielissä, menee hän sen oven ohi eikä salli tuhoojan tulla teidän taloihinne teitä vitsauksella lyömään. </p>
<p id="v24"><sup><small>24</small></sup>  Noudattakaa tätä; se olkoon ikuinen säädös sinulle ja sinun lapsillesi. </p>
<p id="v25"><sup><small>25</small></sup>  Ja kun te tulette siihen maahan, jonka Herra on teille antava, niinkuin hän on sanonut, niin noudattakaa näitä menoja. </p>
<p id="v26"><sup><small>26</small></sup>  Kun sitten lapsenne kysyvät teiltä: 'Mitä nämä menot merkitsevät?' </p>
<p id="v27"><sup><small>27</small></sup>  niin vastatkaa: 'Tämä on pääsiäisuhri Herralle, joka meni israelilaisten talojen ohi Egyptissä, kun hän rankaisi egyptiläisiä, mutta säästi meidän kotimme'." Silloin kansa kumartui maahan ja rukoili. </p>
<p id="v28"><sup><small>28</small></sup>  Ja israelilaiset menivät ja tekivät, niinkuin Herra oli Moosekselle ja Aaronille käskyn antanut; niin he tekivät. </p>
<p id="v29"><sup><small>29</small></sup>  Ja puoliyön aikana tapahtui, että Herra surmasi kaikki Egyptin maan esikoiset, valtaistuimellaan istuvan faraon esikoisesta vankikuopassa olevan vangin esikoiseen asti, ynnä kaikki karjan esikoiset. </p>
<p id="v30"><sup><small>30</small></sup>  Niin farao nousi sinä yönä ja kaikki hänen palvelijansa ynnä kaikki egyptiläiset, ja kova valitus oli Egyptissä; sillä ei ollut yhtään taloa, jossa ei ollut kuollutta. </p>
<p id="v31"><sup><small>31</small></sup>  Ja hän kutsutti yöllä Mooseksen ja Aaronin ja sanoi: "Nouskaa ja menkää pois minun kansani joukosta, sekä te että israelilaiset; menkää ja palvelkaa Herraa, niinkuin olette puhuneet. </p>
<p id="v32"><sup><small>32</small></sup>  Ottakaa myös lampaanne ja karjanne mukaanne, niinkuin olette puhuneet, ja menkää ja rukoilkaa minullekin siunausta." </p>
<p id="v33"><sup><small>33</small></sup>  Ja egyptiläiset ahdistivat kansaa jouduttaaksensa heidän lähtöänsä maasta pois, sillä he ajattelivat: "Me kuolemme kaikki". </p>
<p id="v34"><sup><small>34</small></sup>  Ja kansa otti taikinansa, ennenkuin se oli hapannut, ja kantoi taikinakaukalonsa vaippoihin käärittyinä olkapäillään. </p>
<p id="v35"><sup><small>35</small></sup>  Ja israelilaiset olivat tehneet Mooseksen sanan mukaan: he olivat pyytäneet egyptiläisiltä hopea- ja kultakaluja sekä vaatteita. </p>
<p id="v36"><sup><small>36</small></sup>  Ja Herra oli antanut kansan päästä egyptiläisten suosioon, niin että nämä suostuivat heidän pyyntöönsä; ja niin he veivät saalista egyptiläisiltä. </p>
<p id="v37"><sup><small>37</small></sup>  Ja israelilaiset lähtivät liikkeelle ja kulkivat Ramseksesta Sukkotiin; heitä oli noin kuusisataa tuhatta jalkamiestä, paitsi vaimoja ja lapsia. </p>
<p id="v38"><sup><small>38</small></sup>  Ja myös paljon sekakansaa meni heidän kanssansa, sekä lampaita ja raavaskarjaa suuret laumat. </p>
<p id="v39"><sup><small>39</small></sup>  Ja he leipoivat siitä taikinasta, jonka olivat tuoneet Egyptistä, happamattomia leipiä; sillä se ei ollut hapannut, kun heidät karkoitettiin Egyptistä. He eivät olleet saaneet viipyä, eivätkä he myöskään olleet valmistaneet itsellensä evästä. </p>
<p id="v40"><sup><small>40</small></sup>  Mutta aika, jonka israelilaiset olivat asuneet Egyptissä, oli neljäsataa kolmekymmentä vuotta. </p>
<p id="v41"><sup><small>41</small></sup>  Kun ne neljäsataa kolmekymmentä vuotta olivat kuluneet, niin juuri sinä päivänä kaikki Herran joukot lähtivät Egyptin maasta. </p>
<p id="v42"><sup><small>42</small></sup>  Valvontayö Herran kunniaksi on tämä yö, koska hän silloin vei heidät pois Egyptin maasta; tämän yön kaikki israelilaiset valvokoot Herran kunniaksi, sukupolvesta sukupolveen. </p>
<p id="v43"><sup><small>43</small></sup>  Ja Herra sanoi Moosekselle ja Aaronille: "Tämä on säädös pääsiäislampaasta: Kukaan muukalainen älköön siitä syökö; </p>
<p id="v44"><sup><small>44</small></sup>  mutta jokainen rahalla ostettu orja syököön siitä, kunhan olet ympärileikannut hänet. </p>
<p id="v45"><sup><small>45</small></sup>  Loinen ja päiväpalkkalainen älkööt siitä syökö. </p>
<p id="v46"><sup><small>46</small></sup>  Samassa talossa se syötäköön; älköön mitään siitä lihasta vietäkö talosta ulos, älkääkä siitä luuta rikkoko. </p>
<p id="v47"><sup><small>47</small></sup>  Koko Israelin seurakunta viettäköön sitä ateriaa. </p>
<p id="v48"><sup><small>48</small></sup>  Ja jos joku muukalainen asuu sinun luonasi ja tahtoo viettää pääsiäistä Herran kunniaksi, niin ympärileikkauttakoon kaikki miehenpuolensa ja sitten käyköön sitä viettämään ja olkoon silloin niinkuin maassasyntynyt. Mutta yksikään ympärileikkaamaton älköön siitä syökö. </p>
<p id="v49"><sup><small>49</small></sup>  Sama laki olkoon maassasyntyneellä ja muukalaisella, joka asuu teidän keskuudessanne." </p>
<p id="v50"><sup><small>50</small></sup>  Ja kaikki israelilaiset tekivät, niinkuin Herra oli Moosekselle ja Aaronille käskyn antanut; niin he tekivät. Ja juuri sinä päivänä Herra vei israelilaiset joukkoinensa pois Egyptin maasta. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Exodus/11">Toinen Mooseksen kirja - Luku 11</a></td>
        <td><a href="/fi/Bible/Exodus/Index">Indeksi</a></td>
        <td><a href="/fi/Bible/Exodus/13">Toinen Mooseksen kirja - Luku 13</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 12:1-28 <i>Syö pääsiäistä ”Mooseksen lain mukaan”</i>: <a href="/fi/The_Urantia_Book/127#p6_7">U-k 127:6.7</a>. </li>
  <li id="fn2"><a href="#cite2">↑</a> 12:3-5 <i>Uhrilammas</i>: <a href="/fi/The_Urantia_Book/85#p3_4">U-k 85:3.4</a>. </li>
  <li id="fn3"><a href="#cite3">↑</a> 12:5 <i>Uhraa parasta kaikesta</i>: <a href="/fi/The_Urantia_Book/89#p4_8">U-k 89:4.8</a>. </li>
  <li id="fn4"><a href="#cite4">↑</a> 12:6-11 <i>Pidä happamattomat leivät</i>: <a href="/fi/The_Urantia_Book/142#p3_13">U-k 142:3.13</a>. </li>
  <li id="fn5"><a href="#cite5">↑</a> 12:7,12-13 <i>Lapsiuhri</i>: <a href="/fi/The_Urantia_Book/89#p7_2">U-k 89:7.2</a>. </li>
  <li id="fn6"><a href="#cite6">↑</a> 12:8 <i>Paahdettua lihaa ja leipää</i>: <a href="/fi/The_Urantia_Book/92#p2_2">U-k 92:2.2</a>. </li>
  <li id="fn7"><a href="#cite7">↑</a> 12:16 <i>Pyhä kokous</i>: <a href="/fi/The_Urantia_Book/128#p6_6">U-k 128:6.6</a>. </li>
</ol>
</div>
