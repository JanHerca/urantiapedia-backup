<!--
title: Jesajan kirja - Luku 10
description: 
published: true
date: 2022-10-6T10:23:21Z
tags: bible, bible—isaiah
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Isaiah/9">Jesajan kirja - Luku 9</a></td>
        <td><a href="/fi/Bible/Isaiah/Index">Indeksi</a></td>
        <td><a href="/fi/Bible/Isaiah/11">Jesajan kirja - Luku 11</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Voi niitä, jotka vääriä säädöksiä säätävät, jotka turmiollisia tuomioita kirjoittelevat, </p>
<p id="v2"><sup><small>2</small></sup>  vääntääksensä vaivaisten asian ja riistääksensä minun kansani kurjilta oikeuden, että lesket joutuisivat heidän saaliiksensa ja orvot heidän ryöstettäviksensä! </p>
<p id="v3"><sup><small>3</small></sup>  Mutta mitä te teette koston päivänä, rajumyrskyssä, joka tulee kaukaa? Kenen turviin pakenette apua saamaan ja minne talletatte tavaranne? </p>
<p id="v4"><sup><small>4</small></sup>  Ei muuta kuin vaipua vangittujen joukkoon tai kaatua surmattujen sekaan. Kaikesta tästä ei hänen vihansa ole asettunut, ja vielä on hänen kätensä ojennettu. </p>
<p id="v5"><sup><small>5</small></sup>  Voi Assuria, joka on minun vihani vitsa ja jolla on kädessään minun suuttumukseni sauva! </p>
<p id="v6"><sup><small>6</small></sup>  Minä lähetän hänet jumalattoman kansakunnan kimppuun, käsken hänet vihastukseni kansaa vastaan saalista saamaan ja ryöstöä ryöstämään ja tallaamaan sitä kuin katujen lokaa. </p>
<p id="v7"><sup><small>7</small></sup>  Mutta hän ei ajattele niin, se ei ole hänen sydämensä aivoitus, vaan hänen sydämensä halu on hävittää ja tuhota kansoja paljon. </p>
<p id="v8"><sup><small>8</small></sup>  Sillä hän sanoo: "Eivätkö minun päämieheni ole kaikki kuninkaita? </p>
<p id="v9"><sup><small>9</small></sup>  Eikö käynyt Kalnon niinkuin Karkemiin, eikö Hamatin niinkuin Arpadin ja Samarian niinkuin Damaskon? </p>
<p id="v10"><sup><small>10</small></sup>  Niinkuin minun käteni on saavuttanut epäjumalien valtakunnat, joiden jumalankuvat olivat paremmat kuin Jerusalemin ja Samarian - </p>
<p id="v11"><sup><small>11</small></sup>  niin enkö minä tekisi Jerusalemille ja sen epäjumalankuville, samoin kuin minä tein Samarialle ja sen epäjumalille?" </p>
<p id="v12"><sup><small>12</small></sup>  Mutta kun Herra on päättänyt kaiken työnsä Siionin vuorella ja Jerusalemissa, niin minä kostan Assurin kuninkaalle hänen sydämensä ylpeyden hedelmän ja hänen kopeitten silmiensä korskan. </p>
<p id="v13"><sup><small>13</small></sup>  Sillä hän sanoo: "Oman käteni voimalla minä sen tein ja viisaudellani, sillä minä olen ymmärtäväinen. Minä siirsin kansojen rajat ja ryöstin heidän aarteensa ja puskin kumoon kuin härkä valtaistuimella-istujat. </p>
<p id="v14"><sup><small>14</small></sup>  Minun käteni tavoitti kansojen rikkaudet niinkuin linnun pesän; ja niinkuin hyljätyt munat kootaan, niin minä olen koonnut kaikki maat, eikä ketään ollut, joka olisi siipeä räpyttänyt tai nokkaa avannut ja piipittänyt." </p>
<p id="v15"><sup><small>15</small></sup>  Korskeileeko kirves hakkaajaansa vastaan, tai suurenteleeko saha heiluttajaansa vastaan? Ikäänkuin vitsa heiluttaisi kohottajaansa ja sauva saisi koholle sen, joka ei ole puuta! </p>
<p id="v16"><sup><small>16</small></sup>  Sentähden Herra, Herra Sebaot, lähettää hänen lihavuuteensa näivetystaudin, ja hänen kunniansa alle syttyy tuli niinkuin tulipalo. </p>
<p id="v17"><sup><small>17</small></sup>  Israelin valkeus on tuleva tuleksi ja hänen Pyhänsä liekiksi, joka polttaa ja kuluttaa hänen ohdakkeensa ja orjantappuransa yhtenä päivänä </p>
<p id="v18"><sup><small>18</small></sup>  ja hänen metsänsä ja puutarhansa ihanuuden, hamaan luihin ja ytimiin, ja hän tulee riutuvan sairaan kaltaiseksi. </p>
<p id="v19"><sup><small>19</small></sup>  On helppo lukea ne puut, jotka jäävät hänen metsästänsä jäljelle; poikanen voi ne kirjoittaa muistiin. </p>
<p id="v20"><sup><small>20</small></sup>  Sinä päivänä ei Israelin jäännös eivätkä Jaakobin heimon pelastuneet enää turvaudu lyöjäänsä, vaan totuudessa he turvautuvat Herraan, Israelin Pyhään. <sup id="cite1"><a href="#fn1">[1]</a></sup></p>
<p id="v21"><sup><small>21</small></sup>  Jäännös palajaa, Jaakobin jäännös, väkevän Jumalan tykö. </p>
<p id="v22"><sup><small>22</small></sup>  Sillä vaikka sinun kansasi, Israel, olisi kuin meren hiekka, on siitä palajava ainoastaan jäännös. Päätetty on hävitys, joka tulee, vanhurskautta tulvillaan. </p>
<p id="v23"><sup><small>23</small></sup>  Sillä hävityksen ja tuomiopäätöksen panee Herra, Herra Sebaot, toimeen kaikessa maassa. </p>
<p id="v24"><sup><small>24</small></sup>  Sentähden sanoo Herra, Herra Sebaot, näin: "Älä pelkää, minun kansani, joka Siionissa asut, Assuria, kun hän sinua vitsalla lyö ja kohottaa sauvansa sinua vastaan Egyptin tavalla. </p>
<p id="v25"><sup><small>25</small></sup>  Sillä lyhyt hetki vielä, niin suuttumus täyttyy, ja minun vihani kääntyy hävittämään heidät." </p>
<p id="v26"><sup><small>26</small></sup>  Ja Herra Sebaot heiluttaa ruoskaa häntä vastaan, niinkuin silloin, kun Midian lyötiin Oorebin kalliolla, ja hänen sauvansa on ojennettuna meren yli, ja hän kohottaa sen niinkuin muinoin Egyptiä vastaan. </p>
<p id="v27"><sup><small>27</small></sup>  Sinä päivänä heltiää hänen kuormansa sinun hartioiltasi ja hänen ikeensä sinun niskaltasi, sillä ies särkyy lihavuuden pakosta. </p>
<p id="v28"><sup><small>28</small></sup>  Hän tulee Aijatiin, kulkee Migronin kautta, jättää kuormastonsa Mikmaaseen; </p>
<p id="v29"><sup><small>29</small></sup>  he kulkevat solatien poikki: "Geba on yöpaikkamme". Raama vapisee, Saulin Gibea pakenee. </p>
<p id="v30"><sup><small>30</small></sup>  Huuda kimakasti, tytär Gallim! Kuuntele, Laisa! Poloinen Anatot! </p>
<p id="v31"><sup><small>31</small></sup>  Madmena menee pakoon, Geebimin asukkaat saattavat tavaransa turviin. </p>
<p id="v32"><sup><small>32</small></sup>  Vielä samana päivänä hän pysähtyy Noobiin, hän kohottaa kätensä tytär Siionin vuorta, Jerusalemin kukkulaa, vastaan - </p>
<p id="v33"><sup><small>33</small></sup>  katso, silloin Herra, Herra Sebaot, katkaisee hänen latvansa kauhistavalla voimalla, vartevat rungot kaadetaan, ja korkeat kukistuvat. </p>
<p id="v34"><sup><small>34</small></sup>  Metsän tiheikkö hakataan kirveellä maahan, ja Libanon kaatuu Voimallisen edessä. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Isaiah/9">Jesajan kirja - Luku 9</a></td>
        <td><a href="/fi/Bible/Isaiah/Index">Indeksi</a></td>
        <td><a href="/fi/Bible/Isaiah/11">Jesajan kirja - Luku 11</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 10:20 <i>Israelin Pyhä</i>: <a href="/fi/The_Urantia_Book/128#p1_10">U-k 128:1.10</a>.  <i>Israelin jäännös</i>: <a href="/fi/The_Urantia_Book/97#p9_21">U-k 97:9.21</a>. </li>
</ol>
</div>
