<!--
title: Jesajan kirja - Luku 32
description: 
published: true
date: 2022-10-6T10:23:21Z
tags: bible, bible—isaiah
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Isaiah/31">Jesajan kirja - Luku 31</a></td>
        <td><a href="/fi/Bible/Isaiah/Index">Indeksi</a></td>
        <td><a href="/fi/Bible/Isaiah/33">Jesajan kirja - Luku 33</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Katso, kuningas on hallitseva vanhurskaudessa, ja valtiaat vallitsevat oikeuden mukaan. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Silloin on jokainen heistä oleva turvana tuulelta ja suojana rankkasateelta, oleva kuin vesipurot kuivassa maassa, kuin korkean kallion varjo nääntyvässä maassa. <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  Silloin eivät näkevien silmät ole soaistut, ja kuulevien korvat kuulevat tarkkaan. </p>
<p id="v4"><sup><small>4</small></sup>  Ajattelemattomien sydän käsittää taidon, ja änkyttäväin kieli puhuu sujuvasti ja selkeästi. </p>
<p id="v5"><sup><small>5</small></sup>  Ei houkkaa enää kutsuta jaloksi, eikä petollista enää sanota yleväksi. </p>
<p id="v6"><sup><small>6</small></sup>  Sillä houkka puhuu houkan lailla, ja hänen sydämensä hankkii turmiota, ja niin hän harjoittaa riettautta ja puhuu eksyttäväisesti Herrasta, jättää tyhjäksi nälkäisen sielun ja janoavaisen juomaa vaille. </p>
<p id="v7"><sup><small>7</small></sup>  Ja pahat ovat petollisen aseet, hän miettii ilkitöitä, tuhotakseen kurjat valheen sanoilla, vaikka köyhä kuinka oikeata asiaa puhuisi. </p>
<p id="v8"><sup><small>8</small></sup>  Mutta jalo jaloja miettii ja jaloudessa lujana pysyy. </p>
<p id="v9"><sup><small>9</small></sup>  Nouskaa, te suruttomat naiset, kuulkaa minun ääntäni; te huolettomat tyttäret, tarkatkaa minun sanojani. </p>
<p id="v10"><sup><small>10</small></sup>  Vielä vuosi, ja päiviä päälle, niin vapisette, te huolettomat; sillä silloin on viininkorjuusta tullut loppu, hedelmänkorjuuta ei tule. </p>
<p id="v11"><sup><small>11</small></sup>  Kauhistukaa, te suruttomat, vaviskaa, te huolettomat, riisuutukaa, paljastukaa, vyöttäkää säkki lanteillenne. </p>
<p id="v12"><sup><small>12</small></sup>  Silloin valitetaan ja lyödään rintoihin ihanien peltojen tähden ja hedelmällisten viiniköynnösten tähden, </p>
<p id="v13"><sup><small>13</small></sup>  minun kansani maan tähden, joka kasvaa orjantappuraa ja ohdaketta, remuavan kaupungin kaikkien iloisten talojen tähden. </p>
<p id="v14"><sup><small>14</small></sup>  Sillä palatsi on hyljätty, kaupungin kohina lakannut, Oofel ja vartiotorni ovat jääneet luoliksi iankaikkisesti, villiaasien iloksi ja laumojen laitumeksi. </p>
<p id="v15"><sup><small>15</small></sup>  Näin on hamaan siihen asti, kunnes meidän päällemme vuodatetaan Henki korkeudesta. Silloin erämaa muuttuu puutarhaksi, <sup id="cite3"><a href="#fn3">[3]</a></sup></p>
<p id="v16"><sup><small>16</small></sup>  ja puutarha on metsän veroinen. Ja erämaassa asuu oikeus, ja puutarhassa majailee vanhurskaus. </p>
<p id="v17"><sup><small>17</small></sup>  Silloin vanhurskauden hedelmä on rauha, vanhurskauden vaikutus lepo ja turvallisuus iankaikkisesti. <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup></p>
<p id="v18"><sup><small>18</small></sup>  Ja minun kansani asuu rauhan majoissa, turvallisissa asunnoissa, huolettomissa lepopaikoissa. </p>
<p id="v19"><sup><small>19</small></sup>  Mutta raesade tulee, metsä kaatuu, ja kaupunki alennetaan alhaiseksi. </p>
<p id="v20"><sup><small>20</small></sup>  Onnelliset te, jotka kylvätte kaikkien vetten vierille ja laskette härän ja aasin jalat valtoimina kulkemaan! </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Isaiah/31">Jesajan kirja - Luku 31</a></td>
        <td><a href="/fi/Bible/Isaiah/Index">Indeksi</a></td>
        <td><a href="/fi/Bible/Isaiah/33">Jesajan kirja - Luku 33</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 32:1 <i>Jesaja sanoi kuningas-pelastaja</i>: <a href="/fi/The_Urantia_Book/97#p8_3">U-k 97:8.3</a>. </li>
  <li id="fn2"><a href="#cite2">↑</a> 32:2 <i>Suuren kallion varjo</i>: <a href="/fi/The_Urantia_Book/190#p5_4">U-k 190:5.4</a>. </li>
  <li id="fn3"><a href="#cite3">↑</a> 32:15-17 <i>Kun henki vuodatti, rauha</i>: <a href="/fi/The_Urantia_Book/142#p5_4">U-k 142:5.4</a>. </li>
  <li id="fn4"><a href="#cite4">↑</a> 32:17 <i>Syvä varmuus</i>: <a href="/fi/The_Urantia_Book/5#p4_2">U-k 5:4.2</a>. </li>
  <li id="fn5"><a href="#cite5">↑</a> 32:17-18 <i>Uskon kautta saavuttaa rauha</i>: <a href="/fi/The_Urantia_Book/131#p10_6">U-k 131:10.6</a>. </li>
</ol>
</div>
