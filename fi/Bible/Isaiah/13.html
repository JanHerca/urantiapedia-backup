<!--
title: Jesajan kirja - Luku 13
description: 
published: true
date: 2022-10-6T10:23:21Z
tags: bible, bible—isaiah
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Isaiah/12">Jesajan kirja - Luku 12</a></td>
        <td><a href="/fi/Bible/Isaiah/Index">Indeksi</a></td>
        <td><a href="/fi/Bible/Isaiah/14">Jesajan kirja - Luku 14</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ennustus Baabelista, Jesajan, Aamoksen pojan, näkemä. </p>
<p id="v2"><sup><small>2</small></sup>  Pystyttäkää viiri paljaalle vuoren laelle, korottakaa äänenne heille, viittokaa kädellä heitä menemään sisälle ruhtinasten porteista. </p>
<p id="v3"><sup><small>3</small></sup>  Minä olen antanut käskyn vihkiytyneilleni ja kutsunut urhoni vihani työhön, ylvääni, riemuitsevaiseni. </p>
<p id="v4"><sup><small>4</small></sup>  Kuule, vuorilla käy kuin paljon väen pauhina; kuule valtakuntain, kokoontuneitten kansojen kohinaa: Herra Sebaot katsastaa sotajoukkoansa. </p>
<p id="v5"><sup><small>5</small></sup>  He tulevat kaukaisesta maasta, taivaan ääristä, Herra ja hänen vihansa aseet, hävittämään kaiken maan. </p>
<p id="v6"><sup><small>6</small></sup>  Valittakaa, sillä Herran päivä on lähellä, se tulee kuin hävitys Kaikkivaltiaalta. </p>
<p id="v7"><sup><small>7</small></sup>  Sentähden herpoavat kaikki kädet, ja kaikki ihmissydämet raukeavat. </p>
<p id="v8"><sup><small>8</small></sup>  He peljästyvät, kivut ja tuskat valtaavat heidät, he vääntelehtivät kuin synnyttäjä, tuijottavat toisiinsa tyrmistyneinä, kasvot tulenkarvaisina. </p>
<p id="v9"><sup><small>9</small></sup>  Katso, Herran päivä tulee, tulee armottomana, tulee kiivaus ja vihan hehku, tekemään autioksi maan ja hävittämään siitä sen syntiset. </p>
<p id="v10"><sup><small>10</small></sup>  Sillä taivaan tähdet ja Kalevanmiekat eivät loista valollansa, aurinko on pimeä noustessansa, kuu ei kirkkaana kumota. </p>
<p id="v11"><sup><small>11</small></sup>  Minä kostan maanpiirille sen pahuuden ja jumalattomille heidän pahat tekonsa; minä lopetan julkeitten kopeuden ja painan maahan väkivaltaisten ylpeyden. </p>
<p id="v12"><sup><small>12</small></sup>  Minä teen kuolevaiset harvinaisemmiksi kuin puhdas kulta, ihmiset harvinaisemmiksi kuin Oofirin kulta. </p>
<p id="v13"><sup><small>13</small></sup>  Sentähden minä järisytän taivaat, ja maa järkkyy paikaltansa Herran Sebaotin kiivaudesta, hänen vihansa hehkun päivänä. </p>
<p id="v14"><sup><small>14</small></sup>  Ja niinkuin säikytetyt gasellit ja niinkuin lampaat, joilla ei ole kokoajaa, he kääntyvät kukin kansansa luo, pakenevat kukin omalle maallensa. </p>
<p id="v15"><sup><small>15</small></sup>  Kuka ikinä tavataan, se lävistetään, kuka kiinni joutuu, se miekkaan kaatuu. </p>
<p id="v16"><sup><small>16</small></sup>  Heidän pienet lapsensa murskataan heidän silmäinsä edessä, heidän talonsa ryöstetään, ja heidän vaimonsa raiskataan. </p>
<p id="v17"><sup><small>17</small></sup>  Katso, minä herätän heitä vastaan meedialaiset, jotka eivät hopeasta huoli eivätkä kullasta välitä. </p>
<p id="v18"><sup><small>18</small></sup>  Heidän jousensa kaatavat nuoret miehet; he eivät armahda kohdun hedelmää eivätkä lapsia sääli. </p>
<p id="v19"><sup><small>19</small></sup>  Ja Baabelin, valtakuntain kaunistuksen, kaldealaisten ylpeyden ja loiston, käy niinkuin Sodoman ja Gomorran, jotka Jumala hävitti. </p>
<p id="v20"><sup><small>20</small></sup>  Ei sitä ikinä enää asuta, autioksi jää se polvesta polveen; ei arabialainen sinne telttaansa tee, eivätkä paimenet siellä laumaansa lepuuta. </p>
<p id="v21"><sup><small>21</small></sup>  Erämaan eläimet lepäävät siellä, sen huoneet ovat täynnä huuhkajia, kamelikurjet asuvat siellä, ja metsänpeikot siellä hyppelevät. </p>
<p id="v22"><sup><small>22</small></sup>  Sakaalit ulvovat sen palatseissa, aavikkosudet huvilinnoissa. Sen aika on lähellä, tulemaisillaan, ei sen päiviä pidennetä. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Isaiah/12">Jesajan kirja - Luku 12</a></td>
        <td><a href="/fi/Bible/Isaiah/Index">Indeksi</a></td>
        <td><a href="/fi/Bible/Isaiah/14">Jesajan kirja - Luku 14</a></td>
      </tr>
    </tbody>
  </table>
</figure>
