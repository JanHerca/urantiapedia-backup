<!--
title: Toinen Samuelin kirja - Luku 20
description: 
published: true
date: 2022-10-6T10:23:20Z
tags: bible, bible—2 samuel
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/2_Samuel/19">Toinen Samuelin kirja - Luku 19</a></td>
        <td><a href="/fi/Bible/2_Samuel/Index">Indeksi</a></td>
        <td><a href="/fi/Bible/2_Samuel/21">Toinen Samuelin kirja - Luku 21</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja siellä oli sattumalta kelvoton mies, nimeltä Seba, Bikrin poika, benjaminilainen. Hän puhalsi pasunaan ja sanoi: "Meillä ei ole mitään osaa Daavidiin eikä perintöosaa Iisain poikaan. Kukin majallensa, Israel!" </p>
<p id="v2"><sup><small>2</small></sup>  Silloin kaikki Israelin miehet luopuivat Daavidista ja seurasivat Sebaa, Bikrin poikaa; mutta Juudan miehet riippuivat kiinni kuninkaassansa ja seurasivat häntä Jordanilta aina Jerusalemiin. </p>
<p id="v3"><sup><small>3</small></sup>  Niin Daavid tuli linnaansa Jerusalemiin. Ja kuningas otti ne kymmenen sivuvaimoa, jotka hän oli jättänyt palatsia vartioimaan, ja panetti heidät vartioituun taloon; ja hän elätti heitä, mutta ei mennyt heidän luoksensa. Siellä he olivat eristettyinä kuolinpäiväänsä asti, elävän miehen leskinä. </p>
<p id="v4"><sup><small>4</small></sup>  Ja kuningas sanoi Amasalle: "Kutsu koolle Juudan miehet kolmen päivän kuluessa ja ole silloin itse paikallasi täällä". </p>
<p id="v5"><sup><small>5</small></sup>  Niin Amasa meni kutsumaan koolle Juudaa; mutta hän viipyi ohi sen ajan, jonka hän oli määrännyt. </p>
<p id="v6"><sup><small>6</small></sup>  Silloin sanoi Daavid Abisaille: "Nyt Seba, Bikrin poika, tekee meille enemmän pahaa kuin Absalom. Ota sinä herrasi palvelijat ja aja häntä takaa, ettei hän saisi haltuunsa varustettuja kaupunkeja ja repisi meiltä silmiä." </p>
<p id="v7"><sup><small>7</small></sup>  Niin Jooabin miehet sekä kreetit ja pleetit ja kaikki urhot lähtivät liikkeelle hänen jäljessään; he lähtivät Jerusalemista ajamaan takaa Sebaa, Bikrin poikaa. </p>
<p id="v8"><sup><small>8</small></sup>  Mutta kun he olivat suuren kiven luona, joka on Gibeonissa, tuli Amasa heitä vastaan. Ja Jooab oli puettu takkiinsa, ja sen päällä oli miekanvyö, kiinnitettynä vyötäisille; miekka oli tupessaan, mutta kun hän lähti liikkeelle, niin se putosi. </p>
<p id="v9"><sup><small>9</small></sup>  Ja Jooab sanoi Amasalle: "Voitko hyvin, veljeni?" Ja Jooab tarttui oikealla kädellään Amasaa partaan, muka suudellakseen häntä. </p>
<p id="v10"><sup><small>10</small></sup>  Ja kun Amasa ei varonut miekkaa, joka Jooabilla oli kädessään, pisti tämä häntä sillä vatsaan, niin että hänen sisälmyksensä valuivat maahan; toista pistoa ei tarvittu: hän kuoli. Sitten Jooab ja hänen veljensä Abisai ajoivat takaa Sebaa, Bikrin poikaa. </p>
<p id="v11"><sup><small>11</small></sup>  Mutta eräs Jooabin palvelijoista jäi seisomaan Amasan ääreen ja huusi: "Jokainen, joka on Jooabille myötämielinen ja joka on Daavidin puolella, seuratkoon Jooabia!" </p>
<p id="v12"><sup><small>12</small></sup>  Ja Amasa virui verissään keskellä tietä; mutta kun se mies näki, että kaikki väki pysähtyi siihen, vei hän Amasan tieltä syrjään pellolle ja heitti vaatteen hänen päällensä, nähdessään, että kaikki ohikulkijat pysähtyivät. </p>
<p id="v13"><sup><small>13</small></sup>  Ja kun hänet oli toimitettu pois tieltä, kulkivat kaikki ohi ja seurasivat Jooabia ajaakseen takaa Sebaa, Bikrin poikaa. </p>
<p id="v14"><sup><small>14</small></sup>  Tämä kulki kaikkien Israelin sukukuntien kautta Aabeliin ja Beet-Maakaan, ja kaikki beeriläiset kokoontuivat ja seurasivat häntä sinne saakka. </p>
<p id="v15"><sup><small>15</small></sup>  Mutta he tulivat ja piirittivät häntä Aabel-Beet-Maakassa ja loivat kaupunkia vastaan vallin, joka ulottui ulkomuuriin. Ja kaikki Jooabin väki teki hävitystyötä kukistaakseen muurin. </p>
<p id="v16"><sup><small>16</small></sup>  Silloin huusi viisas vaimo kaupungista: "Kuulkaa! Kuulkaa! Sanokaa Jooabille, että hän tulee tänne lähelle puhutellakseni häntä". </p>
<p id="v17"><sup><small>17</small></sup>  Ja kun tämä tuli häntä lähelle, sanoi vaimo: "Oletko Jooab?" Hän vastasi: "Olen". Vaimo sanoi hänelle: "Kuule palvelijattaresi sanoja". Hän vastasi: "Minä kuulen". </p>
<p id="v18"><sup><small>18</small></sup>  Silloin vaimo sanoi: "Muinoin oli tapana sanoa: 'On kysyttävä neuvoa Aabelista', ja niin tuli valmista. </p>
<p id="v19"><sup><small>19</small></sup>  Minä olen rauhallisimpia ja uskollisimpia Israelissa, ja sinä koetat ottaa hengen kaupungilta, joka on äiti Israelissa. Miksi sinä tahdot hävittää Herran perintöosan?" </p>
<p id="v20"><sup><small>20</small></sup>  Jooab vastasi ja sanoi: "Pois se, pois se! En minä tahdo hävittää enkä tuhota. </p>
<p id="v21"><sup><small>21</small></sup>  Niin ei ole asia, vaan eräs mies Efraimin vuoristosta, nimeltä Seba, Bikrin poika, on nostanut kätensä kuningas Daavidia vastaan; luovuttakaa hänet yksin, niin minä lähden pois kaupungin edustalta." Vaimo vastasi Jooabille: "Katso, hänen päänsä heitetään sinulle muurin yli". </p>
<p id="v22"><sup><small>22</small></sup>  Sitten vaimo viisaudessaan meni kaiken kansan luo; niin he löivät Sebalta, Bikrin pojalta, pään poikki ja heittivät sen Jooabille. Silloin tämä puhalsi pasunaan, ja he hajaantuivat kaupungin edustalta, kukin majallensa. Mutta Jooab palasi kuninkaan luo Jerusalemiin. </p>
<p id="v23"><sup><small>23</small></sup>  Jooab oli Israelin koko sotajoukon ylipäällikkönä, ja Benaja, Joojadan poika, oli kreettien ja pleettien päällikkönä. </p>
<p id="v24"><sup><small>24</small></sup>  Adoram oli verotöiden valvojana, ja Joosafat, Ahiludin poika, oli kanslerina. </p>
<p id="v25"><sup><small>25</small></sup>  Seja oli kirjurina, ja Saadok ja Ebjatar olivat pappeina. </p>
<p id="v26"><sup><small>26</small></sup>  Myöskin jaairilainen Iira oli Daavidilla pappina. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/2_Samuel/19">Toinen Samuelin kirja - Luku 19</a></td>
        <td><a href="/fi/Bible/2_Samuel/Index">Indeksi</a></td>
        <td><a href="/fi/Bible/2_Samuel/21">Toinen Samuelin kirja - Luku 21</a></td>
      </tr>
    </tbody>
  </table>
</figure>
