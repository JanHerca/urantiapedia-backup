<!--
title: Jeremian kirja - Luku 23
description: 
published: true
date: 2022-10-6T10:23:21Z
tags: bible, bible—jeremiah
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Jeremiah/22">Jeremian kirja - Luku 22</a></td>
        <td><a href="/fi/Bible/Jeremiah/Index">Indeksi</a></td>
        <td><a href="/fi/Bible/Jeremiah/24">Jeremian kirja - Luku 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  "Voi paimenia, jotka hukuttavat ja hajottavat minun laitumeni lampaat, sanoo Herra. </p>
<p id="v2"><sup><small>2</small></sup>  Sentähden näin sanoo Herra, Israelin Jumala, paimenista, jotka kaitsevat minun kansaani: Te olette hajottaneet minun lampaani ja karkoittaneet ne pois ettekä ole pitäneet niistä huolta. Katso, minä pidän huolen teidän pahain tekojenne rankaisemisesta, sanoo Herra. </p>
<p id="v3"><sup><small>3</small></sup>  Ja minä kokoan lampaitteni tähteet kaikista maista, joihin olen ne karkoittanut, ja tuon ne takaisin laitumelleen, ja ne ovat hedelmälliset ja lisääntyvät. </p>
<p id="v4"><sup><small>4</small></sup>  Ja minä herätän heille paimenia, ja ne kaitsevat heitä; eivät he enää pelkää eivätkä säiky, eikä heistä yhtäkään puutu, sanoo Herra. <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  Katso, päivät tulevat, sanoo Herra, jolloin minä herätän Daavidille vanhurskaan vesan; hän on hallitseva kuninkaana ja menestyvä, ja hän on tekevä oikeuden ja vanhurskauden maassa. <sup id="cite2"><a href="#fn2">[2]</a></sup></p>
<p id="v6"><sup><small>6</small></sup>  Hänen päivinänsä pelastetaan Juuda ja Israel asuu turvassa. Ja tämä on hänen nimensä, jolla häntä kutsutaan: 'Herra on meidän vanhurskautemme'. <sup id="cite3"><a href="#fn3">[3]</a></sup></p>
<p id="v7"><sup><small>7</small></sup>  Sentähden, katso, päivät tulevat, sanoo Herra, jolloin ei enää sanota: 'Niin totta kuin Herra elää, joka johdatti israelilaiset Egyptin maasta', </p>
<p id="v8"><sup><small>8</small></sup>  vaan: 'Niin totta kuin Herra elää, joka johdatti ja toi Israelin heimon jälkeläiset pohjoisesta maasta ja kaikista muista maista, joihin minä olin heidät karkoittanut'. Ja niin he saavat asua omassa maassansa." </p>
<p id="v9"><sup><small>9</small></sup>  Profeettoja vastaan. Minun sydämeni on murtunut rinnassani, kaikki luuni raukeavat. Minä olen kuin juopunut mies, kuin sankari, jonka viini on voittanut, Herran edessä ja hänen pyhien sanojensa edessä. </p>
<p id="v10"><sup><small>10</small></sup>  "Sillä maa on täynnä avionrikkojia, maa murehtii kirouksen tähden, erämaan laitumet kuivuvat; he rientävät pahuuteen, ja heidän väkevyytensä on väärä meno. </p>
<p id="v11"><sup><small>11</small></sup>  Sillä he ovat jumalattomia, niin profeetta kuin pappikin; omasta huoneestanikin minä olen tavannut heidän pahuutensa, sanoo Herra. </p>
<p id="v12"><sup><small>12</small></sup>  Sentähden heidän tiensä on oleva heille kuin liukas polku pimeässä, he suistuvat sillä ja kaatuvat; sillä minä tuotan heille onnettomuuden heidän rangaistusvuotenansa, sanoo Herra. </p>
<p id="v13"><sup><small>13</small></sup>  Samarian profeetoissa minä näin pahennuksen: he ennustivat Baalin nimessä ja eksyttivät minun kansani Israelin. </p>
<p id="v14"><sup><small>14</small></sup>  Mutta Jerusalemin profeetoissa minä olen nähnyt kauhistuksia: aviorikosta ja valheessa vaeltamista; he vahvistavat pahantekijäin käsiä, niin ettei kukaan käänny pois pahuudestansa. He ovat minun edessäni kaikki kuin Sodoma, ja kaupungin asukkaat kuin Gomorra. </p>
<p id="v15"><sup><small>15</small></sup>  Sentähden, näin sanoo Herra Sebaot profeetoista: Katso, minä syötän heille koiruohoa ja juotan heille myrkkyvettä; sillä Jerusalemin profeetoista on jumalattomuus levinnyt koko maahan. </p>
<p id="v16"><sup><small>16</small></sup>  Näin sanoo Herra Sebaot: Älkää kuulko profeettain sanoja, noiden, jotka teille ennustavat täyttäen teidät tyhjillä toiveilla: oman sydämensä näkyjä he puhuvat, mutta eivät sitä, mikä tulee Herran suusta. </p>
<p id="v17"><sup><small>17</small></sup>  He hokevat minun halveksijoilleni: 'Herra on sen sanonut: Teillä on oleva rauha!' Ja kaikille, jotka vaeltavat sydämensä paatumuksessa, he sanovat: 'Ei teitä kohtaa onnettomuus'. </p>
<p id="v18"><sup><small>18</small></sup>  Mutta kuka on seisonut Herran neuvottelussa ja nähnyt ja kuullut hänen sanansa? Kuka on tarkannut ja kuullut hänen sanansa?" </p>
<p id="v19"><sup><small>19</small></sup>  Katso, Herran myrsky, kiivastus, puhkeaa, pyörremyrsky vyöryy kohti jumalattomien päätä. </p>
<p id="v20"><sup><small>20</small></sup>  Eikä Herran viha asetu, ennenkuin hän on toteuttanut ja täyttänyt sydämensä aivoitukset. Aikojen lopulla te tulette sen hyvin ymmärtämään. </p>
<p id="v21"><sup><small>21</small></sup>  "Minä en ole lähettänyt noita profeettoja, mutta silti he juoksevat. Minä en ole puhunut heille, mutta kuitenkin he ennustavat. </p>
<p id="v22"><sup><small>22</small></sup>  Jos he olisivat seisoneet minun neuvottelussani, niin he julistaisivat minun sanani kansalleni ja kääntäisivät heidät pois heidän pahalta tieltään ja pahoista teoistansa. </p>
<p id="v23"><sup><small>23</small></sup>  Olenko minä Jumala vain lyhyeltä matkalta, sanoo Herra; enkö ole Jumala myöskin kaukaa? <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup></p>
<p id="v24"><sup><small>24</small></sup>  Saattaako joku niin piiloon piiloutua, etten minä häntä näe? sanoo Herra. Enkö minä täytä taivasta ja maata? sanoo Herra. <sup id="cite6"><a href="#fn6">[6]</a></sup></p>
<p id="v25"><sup><small>25</small></sup>  Minä olen kuullut, mitä sanovat nuo profeetat, jotka ennustavat minun nimessäni valhetta sanoen: 'Minä olen nähnyt unta, olen nähnyt unta'. <sup id="cite7"><a href="#fn7">[7]</a></sup></p>
<p id="v26"><sup><small>26</small></sup>  Kuinka kauan? Mitä on mielessä noilla profeetoilla, jotka ennustavat valhetta, ennustavat oman sydämensä petosta? </p>
<p id="v27"><sup><small>27</small></sup>  Aikovatko he unillaan, joita he kertovat toinen toisellensa, saattaa minun kansani unhottamaan minun nimeni, niinkuin heidän isänsä ovat unhottaneet minun nimeni Baalin tähden? </p>
<p id="v28"><sup><small>28</small></sup>  Se profeetta, jolla on uni, kertokoon unensa; mutta se, jolla on minun sanani, puhukoon minun sanani uskollisesti. Mitä tekevät oljet jyvien seassa? sanoo Herra. </p>
<p id="v29"><sup><small>29</small></sup>  Eikö minun sanani ole niinkuin tuli, sanoo Herra, ja niinkuin vasara, joka kallion murtaa? </p>
<p id="v30"><sup><small>30</small></sup>  Katso, sentähden minä käyn niiden profeettain kimppuun, sanoo Herra, jotka varastavat minun sanani toinen toiseltansa. </p>
<p id="v31"><sup><small>31</small></sup>  Katso, minä käyn niiden profeettain kimppuun, sanoo Herra, jotka ottavat sanansa omalta kieleltään, mutta sanovat: 'Se on Herran sana'. </p>
<p id="v32"><sup><small>32</small></sup>  Katso, minä käyn niiden kimppuun, jotka ennustavat valheunia, sanoo Herra, ja kertovat niitä ja eksyttävät minun kansaani valheillansa ja kerskumisellansa, vaikka minä en ole heitä lähettänyt enkä käskenyt ja vaikka heistä ei ole mitään hyötyä tälle kansalle, sanoo Herra. </p>
<p id="v33"><sup><small>33</small></sup>  Ja kun tämä kansa tai profeetta tai pappi sinulta kysyy sanoen: 'Mikä on Herran ennustuksen kuorma?' niin sano heille: 'Mikä kuorma? - Teidät minä heitän pois', sanoo Herra. </p>
<p id="v34"><sup><small>34</small></sup>  Ja sitä profeettaa, pappia ja kansaa, joka sanoo: 'Herran kuorma' - sitä miestä ja hänen huonettansa minä rankaisen. </p>
<p id="v35"><sup><small>35</small></sup>  Näin sanokaa keskenänne, toinen toisellenne: 'Mitä on Herra vastannut?' ja 'Mitä on Herra puhunut?' </p>
<p id="v36"><sup><small>36</small></sup>  Mutta 'Herran kuormaa' älkää enää mainitko; sillä kuormaksi on tuleva jokaiselle hänen oma sanansa. Te vääntelette elävän Jumalan, Herran Sebaotin, teidän Jumalanne, sanoja. </p>
<p id="v37"><sup><small>37</small></sup>  Näin sano profeetalle: 'Mitä on Herra sinulle vastannut? Mitä on Herra puhunut?' </p>
<p id="v38"><sup><small>38</small></sup>  Mutta jos te sanotte: 'Herran kuorma', silloin Herra sanoo näin: Koska te sanotte tämän sanan: 'Herran kuorma', vaikka minä olen lähettänyt teidän tykönne sanomaan: Älkää sanoko: 'Herran kuorma', </p>
<p id="v39"><sup><small>39</small></sup>  sentähden katso: minä kokonaan unhotan teidät ja heitän pois kasvojeni edestä teidät ja tämän kaupungin, jonka minä annoin teille ja teidän isillenne. </p>
<p id="v40"><sup><small>40</small></sup>  Ja minä panen teidän päällenne iankaikkisen häpeän ja iankaikkisen pilkan, joka ei ole unhottuva." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Jeremiah/22">Jeremian kirja - Luku 22</a></td>
        <td><a href="/fi/Bible/Jeremiah/Index">Indeksi</a></td>
        <td><a href="/fi/Bible/Jeremiah/24">Jeremian kirja - Luku 24</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 23:4 <i>Pelon merkitykset</i>: <a href="/fi/The_Urantia_Book/149#p6_3">U-k 149:6.3</a>. </li>
  <li id="fn2"><a href="#cite2">↑</a> 23:5-6 <i>Viiniköynnöksen varsi tai oksa</i>: <a href="/fi/The_Urantia_Book/180#p2_3">U-k 180:2.3</a>. </li>
  <li id="fn3"><a href="#cite3">↑</a> 23:6 <i>Herra on meidän vanhurskautemme</i>: <a href="/fi/The_Urantia_Book/150#p5_2">U-k 150:5.2</a>. </li>
  <li id="fn4"><a href="#cite4">↑</a> 23:23 <i>Osa 1: Jumala ei ole kaukana</i>: <a href="/fi/The_Urantia_Book/3#p1_4">U-k 3:1.4</a>. </li>
  <li id="fn5"><a href="#cite5">↑</a> 23:23-24 <i>Jumala lähellä ja kaukana</i>: <a href="/fi/The_Urantia_Book/3#p1_2">U-k 3:1.2</a>. </li>
  <li id="fn6"><a href="#cite6">↑</a> 23:24 <i>Ei piilottelua Jumalalta</i>: <a href="/fi/The_Urantia_Book/131#p2_4">U-k 131:2.4</a>. </li>
  <li id="fn7"><a href="#cite7">↑</a> 23:25-26 <i>Jumala puhuu unissa</i>: <a href="/fi/The_Urantia_Book/86#p5_7">U-k 86:5.7</a>. </li>
</ol>
</div>
