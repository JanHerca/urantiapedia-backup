<!--
title: Jeremian kirja - Luku 9
description: 
published: true
date: 2022-10-6T10:23:21Z
tags: bible, bible—jeremiah
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Jeremiah/8">Jeremian kirja - Luku 8</a></td>
        <td><a href="/fi/Bible/Jeremiah/Index">Indeksi</a></td>
        <td><a href="/fi/Bible/Jeremiah/10">Jeremian kirja - Luku 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Oi, jospa minun pääni olisi silkkaa vettä ja minun silmäni kyynellähde, niin minä itkisin päivät ja yöt tyttären, minun kansani, kaatuneita! </p>
<p id="v2"><sup><small>2</small></sup>  Oi, jospa minulla olisi erämaassa matkamiehen yömaja, niin minä jättäisin kansani ja vaeltaisin pois heidän luotaan! Sillä he ovat kaikki avionrikkojia, ovat uskottomain joukkio. </p>
<p id="v3"><sup><small>3</small></sup>  He jännittävät valheeseen kielensä jousen, eivätkä käytä totuuteen valtaansa maassa; sillä he menevät pahuudesta pahuuteen, mutta minua he eivät tunne, sanoo Herra. </p>
<p id="v4"><sup><small>4</small></sup>  Varokaa kukin lähimmäistänne, älkää yhteenkään veljeen luottako; sillä jokainen veli viekkaasti pettää ja jokainen lähimmäinen liikkuu panettelijana. </p>
<p id="v5"><sup><small>5</small></sup>  He pettävät toinen toisensa eivätkä puhu totta; he ovat totuttaneet kielensä puhumaan valhetta, ovat tehneet vääryyttä väsyksiin asti. </p>
<p id="v6"><sup><small>6</small></sup>  Sinä asut keskellä vilppiä; vilpillisyydessään he eivät tahdo tuntea minua, sanoo Herra. </p>
<p id="v7"><sup><small>7</small></sup>  Sentähden, näin sanoo Herra Sebaot: Katso, minä sulatan heidät ja koettelen heitä; sillä mitä muuta minä voisin tehdä tyttären, minun kansani, tähden? </p>
<p id="v8"><sup><small>8</small></sup>  Tappava nuoli on heidän kielensä, vilppiä se puhuu; suullaan he puhuvat rauhaa lähimmäisensä kanssa, mutta sydämessään he juoniansa punovat. </p>
<p id="v9"><sup><small>9</small></sup>  Enkö minä näistä tällaisista rankaisisi heitä, sanoo Herra, eikö minun sieluni kostaisi tämänkaltaiselle kansalle? </p>
<p id="v10"><sup><small>10</small></sup>  Vuorten tähden minä puhkean itkuun ja valitukseen, erämaan laitumien tähden minä viritän itkuvirren. Sillä ne ovat poltetut, ei kukaan siellä kulje, eivätkä ne kuule karjan ääntä; paenneet ovat taivaan linnut ja eläimet, ovat menneet pois. </p>
<p id="v11"><sup><small>11</small></sup>  Ja minä teen Jerusalemin kiviroukkioksi, aavikkosutten asunnoksi, ja Juudan kaupungit minä teen autioiksi, asujattomiksi. </p>
<p id="v12"><sup><small>12</small></sup>  Kuka on viisas mies, joka tämän ymmärtää ja jolle Herran suu on puhunut, että hän sen ilmoittaisi? Minkätähden on maa hävitetty, poltettu kuin erämaa, jossa ei kukaan kulje? </p>
<p id="v13"><sup><small>13</small></sup>  Ja Herra sanoi: "Sentähden, että he ovat hyljänneet minun lakini, jonka minä heille annoin, eivätkä ole kuulleet minun ääntäni eivätkä vaeltaneet sen mukaan, </p>
<p id="v14"><sup><small>14</small></sup>  vaan ovat vaeltaneet sydämensä paatumuksessa ja seuranneet baaleja, niinkuin heidän isänsä olivat heille opettaneet, </p>
<p id="v15"><sup><small>15</small></sup>  sentähden sanoo Herra Sebaot, Israelin Jumala, näin: Katso, minä syötän heille, tälle kansalle, koiruohoa ja juotan heille myrkkyvettä. </p>
<p id="v16"><sup><small>16</small></sup>  Ja minä hajotan heidät kansojen sekaan, joita eivät he eivätkä heidän isänsä ole tunteneet, ja lähetän heidän jälkeensä miekan, kunnes minä heidät lopetan. </p>
<p id="v17"><sup><small>17</small></sup>  Näin sanoo Herra Sebaot: Ottakaa vaari, kutsukaa itkijävaimoja tulemaan tänne. Lähettäkää hakemaan viisaita vaimoja, jotta he tulisivat, </p>
<p id="v18"><sup><small>18</small></sup>  kiiruhtaisivat ja virittäisivät meistä valitusvirren, niin että silmämme vuotaisivat kyyneleitä ja silmäripsemme tiukkuisivat vettä. </p>
<p id="v19"><sup><small>19</small></sup>  Sillä valitushuuto kuuluu Siionista: Kuinka olemmekaan hävitetyt! Me olemme peräti häpeään joutuneet, sillä meidän täytyy jättää maa, sillä kukistuneet ovat meidän asuntomme. </p>
<p id="v20"><sup><small>20</small></sup>  Kuulkaa siis, te naiset, Herran sana, ottakoon korvanne vastaan hänen suunsa puheen; opettakaa tyttärillenne valitusvirsi ja toinen toisellenne itkuvirsi. </p>
<p id="v21"><sup><small>21</small></sup>  Sillä kuolema on noussut sisään ikkunoistamme, on tullut meidän palatseihimme, tuhotakseen kadulta lapset, toreilta nuorukaiset. </p>
<p id="v22"><sup><small>22</small></sup>  Puhu: Näin sanoo Herra: Ihmisten ruumiita makaa maassa niinkuin lantaa vainiolla, niinkuin lyhteitä leikkaajan jäljessä, eikä ole niitten korjaajaa. </p>
<p id="v23"><sup><small>23</small></sup>  Näin sanoo Herra: Älköön viisas kerskatko viisaudestansa, älköön väkevä kerskatko väkevyydestänsä, älköön rikas kerskatko rikkaudestansa; <sup id="cite1"><a href="#fn1">[1]</a></sup></p>
<p id="v24"><sup><small>24</small></sup>  vaan joka kerskaa, kerskatkoon siitä, että hän on ymmärtäväinen ja tuntee minut: että minä, Herra, teen laupeuden, oikeuden ja vanhurskauden maan päällä. Sillä senkaltaisiin minä mielistyn, sanoo Herra. <sup id="cite2"><a href="#fn2">[2]</a></sup></p>
<p id="v25"><sup><small>25</small></sup>  Katso, päivät tulevat, sanoo Herra, jolloin minä rankaisen kaikkia, jotka ovat ympärileikattuja, mutta kuitenkin ympärileikkaamattomia: </p>
<p id="v26"><sup><small>26</small></sup>  Egyptiä, Juudaa, Edomia, ammonilaisia, Mooabia ja kaikkia päälaen ympäriltä kerittyjä, jotka asuvat erämaassa; sillä kaikki pakanakansat ovat ympärileikkaamattomia, ja koko Israelin heimo on sydämeltään ympärileikkaamaton." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Jeremiah/8">Jeremian kirja - Luku 8</a></td>
        <td><a href="/fi/Bible/Jeremiah/Index">Indeksi</a></td>
        <td><a href="/fi/Bible/Jeremiah/10">Jeremian kirja - Luku 10</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 9:23 <i>Älkää kerskatko rikkauksilla</i>: <a href="/fi/The_Urantia_Book/165#p4_8">U-k 165:4.8</a>. </li>
  <li id="fn2"><a href="#cite2">↑</a> 9:24 <i>Tunne Jumalasi</i>: <a href="/fi/The_Urantia_Book/5#p4_8">U-k 5:4.8</a>.  <i>Hän iloitsee lapsistaan</i>: <a href="/fi/The_Urantia_Book/1#p5_4">U-k 1:5.4</a>.  <i>Herra toteuttaa rakkauttaan</i>: <a href="/fi/The_Urantia_Book/2#p4_1">U-k 2:4.1</a>.  <i>Rakastava ystävällisyys</i>: <a href="/fi/The_Urantia_Book/2#p5_7">U-k 2:5.7</a>. </li>
</ol>
</div>
