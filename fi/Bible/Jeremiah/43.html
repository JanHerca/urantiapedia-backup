<!--
title: Jeremian kirja - Luku 43
description: 
published: true
date: 2022-10-6T10:23:21Z
tags: bible, bible—jeremiah
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Jeremiah/42">Jeremian kirja - Luku 42</a></td>
        <td><a href="/fi/Bible/Jeremiah/Index">Indeksi</a></td>
        <td><a href="/fi/Bible/Jeremiah/44">Jeremian kirja - Luku 44</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Mutta kun Jeremia oli loppuun asti puhunut kaikelle kansalle kaikki Herran, heidän Jumalansa, sanat, jotka Herra, heidän Jumalansa, oli lähettänyt hänet tuomaan heille - kaikki ne sanat, - </p>
<p id="v2"><sup><small>2</small></sup>  niin Asarja, Hoosajan poika, ja Joohanan, Kaareahin poika, ja kaikki julkeat miehet sanoivat Jeremialle: "Sinä puhut valhetta; Herra, meidän Jumalamme, ei ole lähettänyt sinua sanomaan: 'Älkää menkö Egyptiin, siellä muukalaisina asumaan'; </p>
<p id="v3"><sup><small>3</small></sup>  vaan Baaruk, Neerian poika, kiihoittaa sinua meitä vastaan antaakseen meidät kaldealaisten käsiin tapettaviksi tai vietäviksi pakkosiirtolaisuuteen Baabeliin". </p>
<p id="v4"><sup><small>4</small></sup>  Ja Joohanan, Kaareahin poika, ja kaikki sotaväen päälliköt ja kaikki kansa olivat tottelemattomat Herran äänelle eivätkä jääneet Juudan maahan, </p>
<p id="v5"><sup><small>5</small></sup>  niin Joohanan, Kaareahin poika, ja kaikki sotaväen päälliköt ottivat kaikki Juudan tähteet, jotka olivat kaikista kansakunnista, jonne heidät oli karkoitettu, palanneet asumaan Juudan maahan: </p>
<p id="v6"><sup><small>6</small></sup>  miehet, naiset ja lapset, kuninkaan tyttäret ja kaiken sen väen, jonka Nebusaradan, henkivartijain päällikkö, oli jättänyt Gedaljan huostaan, joka oli Saafanin pojan Ahikamin poika, sekä profeetta Jeremian ja Baarukin, Neerian pojan. </p>
<p id="v7"><sup><small>7</small></sup>  Ja he menivät Egyptin maahan, sillä he eivät kuulleet Herran ääntä. Ja niin he tulivat Tahpanheeseen. </p>
<p id="v8"><sup><small>8</small></sup>  Ja tämä Herran sana tuli Jeremialle Tahpanheessa: </p>
<p id="v9"><sup><small>9</small></sup>  "Ota käsiisi suuria kiviä ja kätke ne muurilaastiin, tiilikivipenkereeseen, joka on faraon linnan oven edustalla Tahpanheessa, juutalaisten miesten nähden. </p>
<p id="v10"><sup><small>10</small></sup>  Ja sano heille: Näin sanoo Herra Sebaot, Israelin Jumala: Katso, minä lähetän hakemaan palvelijani Nebukadressarin, Baabelin kuninkaan, ja asetan hänen valtaistuimensa näiden kivien päälle, jotka minä olen kätkenyt, ja hän on levittävä loistomattonsa niiden yli. </p>
<p id="v11"><sup><small>11</small></sup>  Ja hän tulee ja lyö Egyptin maata: joka ruton oma, se ruttoon, joka vankeuden, se vankeuteen, joka miekan, se miekkaan! </p>
<p id="v12"><sup><small>12</small></sup>  Ja minä sytytän Egyptin jumalien temppelit tuleen, ja hän polttaa ne ja vie jumalat pois saaliinansa. Ja hän puhdistaa Egyptin maan syöpäläisistä, niinkuin paimen puhdistaa vaatteensa syöpäläisistä, ja lähtee sieltä vammatonna. </p>
<p id="v13"><sup><small>13</small></sup>  Ja hän murskaa patsaat Egyptin maan Beet-Semeksestä, ja Egyptin jumalien temppelit hän polttaa tulella." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Jeremiah/42">Jeremian kirja - Luku 42</a></td>
        <td><a href="/fi/Bible/Jeremiah/Index">Indeksi</a></td>
        <td><a href="/fi/Bible/Jeremiah/44">Jeremian kirja - Luku 44</a></td>
      </tr>
    </tbody>
  </table>
</figure>
