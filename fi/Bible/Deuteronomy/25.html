<!--
title: Viides Mooseksen kirja - Luku 25
description: 
published: true
date: 2022-8-14T17:23:51Z
tags: 
editor: ckeditor
dateCreated: 2022-8-14T17:23:51Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/fi/Bible/Deuteronomy/24">Viides Mooseksen kirja - Luku 24</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/fi/Bible/Deuteronomy/Index">Indeksi</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/fi/Bible/Deuteronomy/26">Viides Mooseksen kirja - Luku 26</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  "Jos syntyy riita miesten välillä ja he astuvat oikeuden eteen ja heidät tuomitaan, syytön syyttömäksi ja syyllinen syylliseksi, </p>
<p id="v2"><sup><small>2</small></sup>  ja jos syyllinen tuomitaan raippoihin, niin käskeköön tuomari hänen laskeutua maahan ja annattakoon läsnä ollessaan hänelle hänen rikostaan vastaavan määräluvun raippoja. </p>
<p id="v3"><sup><small>3</small></sup>  Neljäkymmentä raippaa saa hän hänelle antaa, ei enempää, ettei veljeäsi häväistäisi sinun silmiesi edessä antamalla hänelle vielä useampia lyöntejä. </p>
<p id="v4"><sup><small>4</small></sup>  Älä sido puivan härän suuta. </p>
<p id="v5"><sup><small>5</small></sup>  Kun veljeksiä asuu yhdessä ja joku heistä kuolee eikä hänellä ole poikaa, niin älköön vainajan leski menkö naimisiin muuhun sukuun, syrjäisen miehen kanssa. Hänen lankonsa yhtyköön häneen, ottakoon hänet vaimokseen ja täyttäköön häntä kohtaan langon velvollisuuden. <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  Ja esikoinen, jonka vaimo synnyttää, katsottakoon kuolleen veljen omaksi, ettei hänen nimeänsä pyyhittäisi pois Israelista. </p>
<p id="v7"><sup><small>7</small></sup>  Mutta jos mies ei suostu ottamaan kälyänsä vaimoksi, niin menköön käly porttiin vanhinten eteen ja sanokoon: 'Minun lankoni kieltäytyy pysyttämästä veljensä nimeä Israelissa; hän ei tahdo täyttää langon velvollisuutta'. </p>
<p id="v8"><sup><small>8</small></sup>  Silloin hänen kaupunkinsa vanhimmat kutsukoot hänet ja puhutelkoot häntä. Ja jos hän pysyy päätöksessään ja sanoo: 'En suostu ottamaan häntä vaimokseni', </p>
<p id="v9"><sup><small>9</small></sup>  niin hänen kälynsä astukoon hänen luoksensa vanhinten silmien eteen ja vetäköön kengän hänen jalastaan, sylkeköön häntä silmille ja lausukoon sanoen: 'Näin tehtäköön jokaiselle, joka ei veljensä huonetta rakenna'. </p>
<p id="v10"><sup><small>10</small></sup>  Ja hänen perhettänsä nimitettäköön sitten Israelissa 'paljasjalan perheeksi'. </p>
<p id="v11"><sup><small>11</small></sup>  Jos kaksi miestä tappelee keskenään ja toisen vaimo tulee auttamaan miestään sen käsistä, joka häntä lyö, ja ojentaa kätensä ja tarttuu tämän häpyyn, </p>
<p id="v12"><sup><small>12</small></sup>  niin hakkaa poikki hänen kätensä säälimättä. </p>
<p id="v13"><sup><small>13</small></sup>  Älä pidä kukkarossasi kahdenlaisia punnuksia, suurempia ja pienempiä. </p>
<p id="v14"><sup><small>14</small></sup>  Älä pidä talossasi kahdenlaista eefa-mittaa, suurempaa ja pienempää. </p>
<p id="v15"><sup><small>15</small></sup>  Olkoon sinulla täydet ja oikeat punnukset; olkoon sinulla täysi ja oikea eefa-mitta, että eläisit kauan siinä maassa, jonka Herra, sinun Jumalasi, sinulle antaa. </p>
<p id="v16"><sup><small>16</small></sup>  Sillä jokainen, joka näitä tekee, on kauhistus Herralle, jokainen, joka vääryyttä tekee. </p>
<p id="v17"><sup><small>17</small></sup>  Muista, mitä Amalek teki sinulle matkalla, kun olit lähtenyt Egyptistä, </p>
<p id="v18"><sup><small>18</small></sup>  kuinka hän, Jumalaa pelkäämättä, tuli sinua vastaan tiellä, kun sinä olit väsynyt ja uuvuksissa, ja eristi sinun yhteydestäsi kaikki heikommat, jotka kulkivat jälkipäässä. </p>
<p id="v19"><sup><small>19</small></sup>  Sentähden, kun Herra, sinun Jumalasi, antaa sinun päästä rauhaan kaikista ympärillä olevista vihollisistasi siinä maassa, jonka Herra, sinun Jumalasi, antaa sinulle perintöosaksi, ottaaksesi sen omaksesi, niin pyyhi pois Amalekin muisto taivaan alta. Älä tätä unhota." </p>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 25:5-6 <i>Hedelmättömät lesket</i>: <a href="/fi/The_Urantia_Book/82#p5_5">U-k 82:5.5</a>.  <i>Varamiehet</i>: <a href="/fi/The_Urantia_Book/83#p5_4">U-k 83:5.4</a>.  <i>Mooseksen opetus seksistä</i>: <a href="/fi/The_Urantia_Book/174#p3_1">U-k 174:3.1</a>. </li>
</ol>
</div>
