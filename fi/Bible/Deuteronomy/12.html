<!--
title: Viides Mooseksen kirja - Luku 12
description: 
published: true
date: 2023-11-8T20:28:17Z
tags: bible, bible—deuteronomy
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/fi/Bible/Deuteronomy/11">
          <span class="mdi mdi-arrow-left-drop-circle"></span><span class="pl-2">Viides Mooseksen kirja - Luku 11</span>
        </a>
        </td>
        <td>
        <a href="/fi/Bible/Deuteronomy/Index">
          <span class="mdi mdi-book-open-variant"></span><span class="pl-2">Indeksi</span>
        </a>
        </td>
        <td>
        <a href="/fi/Bible/Deuteronomy/13">
          <span class="pr-2">Viides Mooseksen kirja - Luku 13</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  "Nämä ovat ne käskyt ja oikeudet, joita teidän on tarkoin noudatettava siinä maassa, jonka Herra, sinun isiesi Jumala, sinulle antaa, että ottaisit sen omaksesi - noudatettava niin kauan kuin elätte maan päällä. </p>
<p id="v2"><sup><small>2</small></sup>  Hävittäkää perin pohjin kaikki ne paikat, missä karkoittamanne kansat ovat jumaliansa palvelleet, korkeilla vuorilla, kukkuloilla tai viheriäin puiden alla. <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Kukistakaa heidän alttarinsa, murskatkaa heidän patsaansa, polttakaa tulessa heidän asera-karsikkonsa ja hakatkaa maahan heidän jumaliensa kuvat, ja hävittäkää heidän nimensä niistä paikoista. </p>
<p id="v4"><sup><small>4</small></sup>  Palvellessanne Herraa, teidän Jumalaanne, älkää tehkö niinkuin he, </p>
<p id="v5"><sup><small>5</small></sup>  vaan se paikka, jonka Herra, teidän Jumalanne, valitsee teidän sukukuntienne alueelta ja johon hän asettaa nimensä asuaksensa siellä, se etsikää, ja mene sinne. </p>
<p id="v6"><sup><small>6</small></sup>  Ja sinne viekää polttouhrinne ja teurasuhrinne, kymmenyksenne, kätenne anti, lupausuhrinne ja vapaaehtoiset uhrinne sekä raavaittenne ja lampaittenne esikoiset. </p>
<p id="v7"><sup><small>7</small></sup>  Ja siellä syökää Herran, teidän Jumalanne, edessä, ja iloitkaa perheinenne kaikesta, mitä kätenne on hankkinut, millä Herra, sinun Jumalasi, on sinua siunannut. </p>
<p id="v8"><sup><small>8</small></sup>  Älkää tehkö, niinkuin me tässä tänä päivänä teemme, jokainen sitä, mikä hänen omasta mielestään on oikein, </p>
<p id="v9"><sup><small>9</small></sup>  sillä te ette vielä ole päässeet lepoon ettekä siihen perintömaahan, jonka Herra, sinun Jumalasi, on sinulle antava. </p>
<p id="v10"><sup><small>10</small></sup>  Mutta kun olette menneet Jordanin yli ja asettuneet siihen maahan, jonka Herra, teidän Jumalanne, jakaa teille perinnöksi, ja kun hän on suonut teidän päästä rauhaan kaikista vihollisistanne joka taholta, niin että asutte turvassa, </p>
<p id="v11"><sup><small>11</small></sup>  silloin viekää siihen paikkaan, jonka Herra, teidän Jumalanne, valitsee nimensä asuinsijaksi, kaikki, mitä minä käsken teidän viedä: polttouhrinne ja teurasuhrinne, kymmenyksenne, kätenne anti, niin myös kaikki parhaat lupausuhrinne, jotka te lupaatte Herralle. </p>
<p id="v12"><sup><small>12</small></sup>  Ja iloitkaa Herran, teidän Jumalanne, edessä, sekä te että teidän poikanne ja tyttärenne, palvelijanne ja palvelijattarenne, ja leeviläiset, jotka asuvat teidän porttienne sisäpuolella, sillä heillä ei ole osuutta eikä perintöosaa teidän rinnallanne. </p>
<p id="v13"><sup><small>13</small></sup>  Varo, ettet uhraa polttouhrejasi missä mieleisessäsi paikassa hyvänsä. </p>
<p id="v14"><sup><small>14</small></sup>  Vaan siinä paikassa, jonka Herra valitsee jonkun sinun sukukuntasi alueelta, siinä uhraa polttouhrisi ja tee kaikki, mitä minä käsken sinun tehdä. </p>
<p id="v15"><sup><small>15</small></sup>  Kuitenkin saat kaikkialla porttiesi sisäpuolella teurastaa mielinmäärin ja syödä lihaa, sen mukaan kuin Herra, sinun Jumalasi, sinulle siunaa. Sekä saastainen että puhdas saakoon syödä sitä, niinkuin syödään gasellia tai peuraa. </p>
<p id="v16"><sup><small>16</small></sup>  Vain verta älkää syökö, vuodattakaa se maahan niinkuin vesi. </p>
<p id="v17"><sup><small>17</small></sup>  Sinä et saa omien porttiesi sisäpuolella syödä jyviesi, viinisi ja öljysi kymmenyksiä etkä myöskään raavaittesi ja lampaittesi esikoisia etkä mitään lupaamaasi lupausuhria tai vapaaehtoisia uhreja tai kätesi antia, </p>
<p id="v18"><sup><small>18</small></sup>  vaan syö niitä Herran, sinun Jumalasi, edessä siinä paikassa, jonka Herra, sinun Jumalasi, valitsee, sekä sinä että sinun poikasi ja tyttäresi, sinun palvelijasi ja palvelijattaresi ja leeviläinen, joka asuu sinun porttiesi sisäpuolella; ja iloitse näin Herran, sinun Jumalasi, edessä kaikesta, mitä kätesi on hankkinut. </p>
<p id="v19"><sup><small>19</small></sup>  Varo, ettet jätä osattomaksi leeviläistä, niin kauan kuin sinä elät maassasi. </p>
<p id="v20"><sup><small>20</small></sup>  Kun Herra, sinun Jumalasi, on laajentanut sinun alueesi, niinkuin hän on sinulle luvannut, ja sinä ajattelet: 'Minä tahdon syödä lihaa' - koska haluat syödä lihaa - niin syö lihaa mielinmäärin. </p>
<p id="v21"><sup><small>21</small></sup>  Jos se paikka, jonka Herra, sinun Jumalasi, valitsee asettaakseen siihen nimensä, on liian kaukana sinusta, niin teurasta, niinkuin minä olen sinua käskenyt, raavaitasi ja lampaitasi, joita Herra on sinulle antanut, ja syö niitä porttiesi sisäpuolella mielinmäärin. </p>
<p id="v22"><sup><small>22</small></sup>  Mutta syö niitä, niinkuin syödään gasellia ja peuraa; niinhyvin saastainen kuin puhdas saakoon syödä niitä. </p>
<p id="v23"><sup><small>23</small></sup>  Ole vain luja siinä, ettet syö verta; sillä veri on sielu, ja sielua sinun ei pidä syömän lihan kanssa. </p>
<p id="v24"><sup><small>24</small></sup>  Älä syö sitä; vuodata se maahan niinkuin vesi. </p>
<p id="v25"><sup><small>25</small></sup>  Älä syö sitä, että menestyisit, sinä ja sinun lapsesi sinun jälkeesi, kun teet, mikä oikeata on Herran silmissä. <sup id="cite2"><a href="#fn2">[2]</a></sup></p>
<p id="v26"><sup><small>26</small></sup>  Mutta pyhät lahjasi, jotka sinä tuot, sekä lupausuhrisi, ota ja vie siihen paikkaan, jonka Herra on valinnut. </p>
<p id="v27"><sup><small>27</small></sup>  Ja uhraa polttouhrisi, sekä liha että veri, Herran, sinun Jumalasi, alttarilla. Teurasuhreistasi vuodatettakoon veri Herran, sinun Jumalasi, alttarille, mutta lihan sinä saat syödä. </p>
<p id="v28"><sup><small>28</small></sup>  Noudata ja tottele kaikkia näitä sanoja, jotka minä sinulle annan, että menestyisit, sinä ja sinun lapsesi sinun jälkeesi, ikuisesti, kun teet sitä, mikä on hyvää ja oikeata Herran, sinun Jumalasi, silmissä. </p>
<p id="v29"><sup><small>29</small></sup>  Kun Herra, sinun Jumalasi, on hävittänyt ne kansat, joita sinä menet karkoittamaan tieltäsi, ja kun olet karkoittanut heidät ja asettunut heidän maahansa, </p>
<p id="v30"><sup><small>30</small></sup>  niin varo, sittenkuin he ovat hävitetyt sinun tieltäsi, ettet kietoudu heidän pauloihinsa, heitä seuraamaan, ja ettet etsi heidän jumaliansa ja kysy: 'Miten oli näiden kansojen tapana palvella jumaliansa, että minäkin tekisin niin?' </p>
<p id="v31"><sup><small>31</small></sup>  Älä tee niin Herraa, sinun Jumalaasi, kohtaan, sillä kaikkea, mikä on Herralle kauhistus ja mitä hän vihaa, he ovat tehneet palvellessaan jumaliansa: omia poikiansakin ja tyttäriänsä he ovat jumalillensa polttaneet. </p>
<p id="v32"><sup><small>32</small></sup>  Kaikkea, mitä minä käsken, noudattakaa tarkoin. Älkää siihen mitään lisätkö älkääkä siitä mitään ottako pois." <sup id="cite3"><a href="#fn3">[3]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/fi/Bible/Deuteronomy/11">
          <span class="mdi mdi-arrow-left-drop-circle"></span><span class="pl-2">Viides Mooseksen kirja - Luku 11</span>
        </a>
        </td>
        <td>
        <a href="/fi/Bible/Deuteronomy/Index">
          <span class="mdi mdi-book-open-variant"></span><span class="pl-2">Indeksi</span>
        </a>
        </td>
        <td>
        <a href="/fi/Bible/Deuteronomy/13">
          <span class="pr-2">Viides Mooseksen kirja - Luku 13</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 12:2 <i>Heprealaiset tuhoavat täysin</i>: <a href="/fi/The_Urantia_Book/69#p8_3">U-k 69:8.3</a>. </li>
  <li id="fn2"><a href="#cite2">↑</a> 12:25,28,32 <i>Pidä kaikki käskyt</i>: <a href="/fi/The_Urantia_Book/96#p5_6">U-k 96:5.6</a>. </li>
  <li id="fn3"><a href="#cite3">↑</a> 12:32 <i>Raamattu ei ole erehtymätön (Contra)</i>: <a href="/fi/The_Urantia_Book/159#p4_6">U-k 159:4.6</a>. </li>
</ol>
</div>
