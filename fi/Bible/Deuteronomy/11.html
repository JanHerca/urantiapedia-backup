<!--
title: Viides Mooseksen kirja - Luku 11
description: 
published: true
date: 2022-10-6T10:23:20Z
tags: bible, bible—deuteronomy
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Deuteronomy/10">Viides Mooseksen kirja - Luku 10</a></td>
        <td><a href="/fi/Bible/Deuteronomy/Index">Indeksi</a></td>
        <td><a href="/fi/Bible/Deuteronomy/12">Viides Mooseksen kirja - Luku 12</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  "Rakasta siis Herraa, sinun Jumalaasi, ja noudata alati hänen määräyksiänsä, säädöksiänsä, oikeuksiansa ja käskyjänsä. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Ja huomatkaa tänä päivänä, etten minä nyt puhu teidän lapsillenne, jotka eivät ole kokeneet eivätkä nähneet Herran, teidän Jumalanne, kuritusta, hänen suuruuttansa, väkevää kättänsä ja ojennettua käsivarttansa, </p>
<p id="v3"><sup><small>3</small></sup>  eivät hänen tunnustekojaan ja töitään, jotka hän teki Egyptissä faraolle, Egyptin kuninkaalle, ja koko hänen maalleen, </p>
<p id="v4"><sup><small>4</small></sup>  eivätkä, mitä hän teki egyptiläisten sotajoukolle, heidän hevosillensa ja vaunuillensa, joiden päälle hän vyörytti Kaislameren vedet, kun he ajoivat teitä takaa, ja jotka Herra hukutti, niin ettei heitä enää ole, </p>
<p id="v5"><sup><small>5</small></sup>  eivätkä, mitä hän teki teille erämaassa, aina siihen saakka, kunnes te tulitte tähän paikkaan, </p>
<p id="v6"><sup><small>6</small></sup>  eivätkä, mitä hän teki Daatanille ja Abiramille, Eliabin, Ruubenin pojan, pojille, kun maa avasi kitansa ja koko Israelin keskeltä nielaisi heidät ja heidän perheensä ja majansa ja kaiken, mitä heillä oli mukanansa; </p>
<p id="v7"><sup><small>7</small></sup>  vaan minä puhun teille, jotka olette omin silmin nähneet kaikki Herran suuret teot, jotka hän on tehnyt. </p>
<p id="v8"><sup><small>8</small></sup>  Niin pitäkää kaikki käskyt, jotka minä tänä päivänä teille annan, että te tulisitte voimakkaiksi, menisitte ja ottaisitte omaksenne sen maan, jota nyt menette omaksenne ottamaan, </p>
<p id="v9"><sup><small>9</small></sup>  ja että te kauan eläisitte siinä maassa, jonka Herra teidän isillenne vannotulla valalla on luvannut antaa heille ja heidän jälkeläisillensä, maan, joka vuotaa maitoa ja mettä. </p>
<p id="v10"><sup><small>10</small></sup>  Sillä se maa, jota sinä menet omaksesi ottamaan, ei ole niinkuin Egyptin maa, josta te olette lähteneet ja jota sinä, siemenesi siihen kylvettyäsi, jalalla polkien kastelit niinkuin vihannestarhaa. </p>
<p id="v11"><sup><small>11</small></sup>  Vaan se maa, jota te menette omaksenne ottamaan, on maa, jossa on vuoria ja laaksoja ja joka juo vettä taivaan sateesta, </p>
<p id="v12"><sup><small>12</small></sup>  maa, josta Herra, sinun Jumalasi, pitää huolen ja jota Herran, sinun Jumalasi, silmät aina katsovat, vuoden alusta sen loppuun saakka. </p>
<p id="v13"><sup><small>13</small></sup>  Ja jos nyt tottelette minun käskyjäni, jotka minä tänä päivänä teille annan, niin että rakastatte Herraa, teidän Jumalaanne, ja palvelette häntä kaikesta sydämestänne ja kaikesta sielustanne, </p>
<p id="v14"><sup><small>14</small></sup>  niin minä annan teidän maallenne sateen ajallansa, syyssateen ja kevätsateen, ja sinä saat korjata viljasi ja viinisi ja öljysi. </p>
<p id="v15"><sup><small>15</small></sup>  Ja minä annan sinun karjallesi ruohoa kedoillasi; ja sinä syöt ja tulet ravituksi. </p>
<p id="v16"><sup><small>16</small></sup>  Varokaa, ettei teidän sydämenne antaudu vieteltäväksi, niin että poikkeatte pois ja palvelette muita jumalia ja niitä kumarratte; </p>
<p id="v17"><sup><small>17</small></sup>  muutoin Herran viha syttyy teitä kohtaan, ja hän sulkee taivaan, niin ettei tule sadetta eikä maa anna satoansa, ja te häviätte pian siitä hyvästä maasta, jonka Herra teille antaa. </p>
<p id="v18"><sup><small>18</small></sup>  Painakaa siis nämä minun sanani sydämeenne ja mieleenne ja sitokaa ne merkiksi käteenne, ja ne olkoot muistolauseena otsallanne; </p>
<p id="v19"><sup><small>19</small></sup>  ja opettakaa ne lapsillenne, niin että puhut niistä kotona istuessasi ja tietä käydessäsi, maata pannessasi ja ylös noustessasi. </p>
<p id="v20"><sup><small>20</small></sup>  Ja kirjoita ne talosi pihtipieliin ja portteihisi, </p>
<p id="v21"><sup><small>21</small></sup>  että te ja teidän lapsenne kauan eläisitte siinä maassa, jonka Herra teidän isillenne vannotulla valalla lupasi antaa heille, niin kauan kuin taivas maan yli kaareutuu. </p>
<p id="v22"><sup><small>22</small></sup>  Sillä jos te pidätte kaikki nämä käskyt, jotka minä teille annan, ja seuraatte niitä, niin että rakastatte Herraa, teidän Jumalaanne, ja aina vaellatte hänen teitänsä ja riiputte hänessä kiinni, </p>
<p id="v23"><sup><small>23</small></sup>  niin Herra karkoittaa kaikki nämä kansat teidän tieltänne, ja te laskette valtanne alle kansoja, jotka ovat teitä suuremmat ja väkevämmät. </p>
<p id="v24"><sup><small>24</small></sup>  Mihin paikkaan te jalkanne astutte, se on oleva teidän. Erämaasta ja Libanonista, virrasta, Eufrat-virrasta, aina Länsimereen saakka on teidän alueenne ulottuva. </p>
<p id="v25"><sup><small>25</small></sup>  Ei kukaan kestä teidän edessänne. Kauhuun ja peljästykseen teidän edessänne on Herra saattava koko sen maan, johon te astutte, niinkuin hän on teille puhunut. </p>
<p id="v26"><sup><small>26</small></sup>  Katso, minä asetan tänä päivänä teidän eteenne siunauksen ja kirouksen: <sup id="cite2"><a href="#fn2">[2]</a></sup></p>
<p id="v27"><sup><small>27</small></sup>  siunauksen, jos te tottelette Herran, teidän Jumalanne, käskyjä, jotka minä tänä päivänä teille annan, </p>
<p id="v28"><sup><small>28</small></sup>  mutta kirouksen, jos te ette tottele Herran, teidän Jumalanne, käskyjä, vaan poikkeatte siltä tieltä, jota minä tänä päivänä käsken teidän vaeltaa, ja seuraatte muita jumalia, joita te ette tunne. </p>
<p id="v29"><sup><small>29</small></sup>  Ja kun Herra, sinun Jumalasi, on vienyt sinut siihen maahan, jota sinä nyt menet omaksesi ottamaan, niin tee Garissimin vuoresta siunauksen paikka ja Eebalin vuoresta kirouksen paikka." <sup id="cite3"><a href="#fn3">[3]</a></sup></p>
<p id="v30"><sup><small>30</small></sup>  Ne ovat toisella puolella Jordanin, länteen päin auringonlaskun tiestä, kanaanilaisten maassa, niiden, jotka asuvat Aromaassa, vastapäätä Gilgalia, Mooren tammiston luona. </p>
<p id="v31"><sup><small>31</small></sup>  "Sillä te kuljette Jordanin yli ja menette ottamaan omaksenne sen maan, jonka Herra, teidän Jumalanne, teille antaa. Kun sitten olette ottaneet sen omaksenne ja asettuneet siihen, </p>
<p id="v32"><sup><small>32</small></sup>  niin noudattakaa tarkoin kaikkia niitä käskyjä ja oikeuksia, jotka minä tänä päivänä teille annan." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Deuteronomy/10">Viides Mooseksen kirja - Luku 10</a></td>
        <td><a href="/fi/Bible/Deuteronomy/Index">Indeksi</a></td>
        <td><a href="/fi/Bible/Deuteronomy/12">Viides Mooseksen kirja - Luku 12</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 11:1,13,22 <i>Rakasta Jumalaa täydellisesti</i>: <a href="/fi/The_Urantia_Book/131#p2_2">U-k 131:2.2</a>.  <i>Rakastamalla Jumalaa</i>: <a href="/fi/The_Urantia_Book/110#p3_8">U-k 110:3.8</a>.  <i>Rakasta Herraa ylivoimaisesti</i>: <a href="/fi/The_Urantia_Book/131#p2_13">U-k 131:2.13</a>.  <i>Rakasta Jumalaa kaikesta mielestä ja sydämestä</i>: <a href="/fi/The_Urantia_Book/131#p10_2">U-k 131:10.2</a>.  <i>Rakasta Jumalaa koko sydämestäsi</i>: <a href="/fi/The_Urantia_Book/163#p4_8">U-k 163:4.8</a>.  <i>Suurin käsky</i>: <a href="/fi/The_Urantia_Book/174#p4_2">U-k 174:4.2</a>. </li>
  <li id="fn2"><a href="#cite2">↑</a> 11:26-28 <i>Suuri valinta</i>: <a href="/fi/The_Urantia_Book/97#p8_3">U-k 97:8.3</a>. </li>
  <li id="fn3"><a href="#cite3">↑</a> 11:29 <i>Pyhät vuoret</i>: <a href="/fi/The_Urantia_Book/85#p1_5">U-k 85:1.5</a>. </li>
</ol>
</div>
