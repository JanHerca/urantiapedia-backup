<!--
title: Hesekielin kirja - Luku 1
description: 
published: true
date: 2022-10-6T10:23:21Z
tags: bible, bible—ezekiel
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td> </td>
        <td><a href="/fi/Bible/Ezekiel/Index">Indeksi</a></td>
        <td><a href="/fi/Bible/Ezekiel/2">Hesekielin kirja - Luku 2</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Kolmantenakymmenentenä vuotena, neljännessä kuussa, kuukauden viidentenä päivänä, kun minä olin pakkosiirtolaisten joukossa Kebar-joen varrella, aukenivat taivaat, ja minä näin Jumalan näkyjä. </p>
<p id="v2"><sup><small>2</small></sup>  Kuukauden viidentenä päivänä, kuningas Joojakinin pakkosiirtolaisuuden viidentenä vuotena, </p>
<p id="v3"><sup><small>3</small></sup>  tuli Jumalan sana pappi Hesekielille, Buusin pojalle, Kaldean maassa Kebar-joen varrella, ja hänen päällensä tuli siellä Herran käsi. </p>
<p id="v4"><sup><small>4</small></sup>  Ja minä näin, ja katso: myrskytuuli tuli pohjoisesta, suuri pilvi ja leimahteleva tuli, ja pilveä ympäröitsi hohde, ja tulen keskeltä näkyi ikäänkuin hehkuvaa malmia, keskeltä tulta. <sup id="cite1"><a href="#fn1">[1]</a></sup> <sup id="cite2"><a href="#fn2">[2]</a></sup></p>
<p id="v5"><sup><small>5</small></sup>  Ja sen keskeltä näkyivät neljän olennon hahmot. Ja näöltänsä ne olivat tällaiset: niillä oli ihmisen hahmo. </p>
<p id="v6"><sup><small>6</small></sup>  Ja niillä oli neljät kasvot kullakin ja neljä siipeä kullakin. <sup id="cite3"><a href="#fn3">[3]</a></sup></p>
<p id="v7"><sup><small>7</small></sup>  Ja säärivarret niillä oli suorat ja jalkaterät kuin vasikansorkat, ja ne välkkyivät kuin kiiltävä vaski. </p>
<p id="v8"><sup><small>8</small></sup>  Ja siipiensä alla niillä oli, neljällä eri puolellansa, ihmiskädet. Kasvot ja siivet niillä neljällä olivat näin: </p>
<p id="v9"><sup><small>9</small></sup>  Niiden siivet koskettivat toisiansa. Kulkiessaan ne eivät kääntyneet: ne kulkivat kukin suoraan eteenpäin. </p>
<p id="v10"><sup><small>10</small></sup>  Ja niiden kasvot olivat ihmiskasvojen kaltaiset; mutta oikealla puolen oli niillä neljällä leijonankasvot, vasemmalla puolen oli niillä neljällä häränkasvot, myös oli niillä neljällä kotkankasvot. </p>
<p id="v11"><sup><small>11</small></sup>  Niin niiden kasvot. Mutta siivet niillä oli levällään ylöspäin. Kullakin oli kaksi, jotka koskettivat toisen siipiä, ja kaksi, joilla ne peittivät ruumistansa. </p>
<p id="v12"><sup><small>12</small></sup>  Ja ne kulkivat suoraan eteenpäin. Minne henki vaati kulkemaan, sinne ne kulkivat. Kulkiessaan ne eivät kääntyneet. <sup id="cite4"><a href="#fn4">[4]</a></sup></p>
<p id="v13"><sup><small>13</small></sup>  Ja olentojen hahmo oli näöltänsä kuin tuliset hiilet, jotka paloivat tulisoihtujen näköisinä. Tulta liekehti olentojen välissä, ja tuli hohti, ja tulesta lähti salamoita. </p>
<p id="v14"><sup><small>14</small></sup>  Ja olennot kiitivät edestakaisin ja olivat nähdä kuin salamanleimaus. </p>
<p id="v15"><sup><small>15</small></sup>  Mutta kun minä katselin olentoja, niin katso: yksi pyörä oli maassa olentojen kohdalla, kunkin niiden neljän etupuolella. <sup id="cite5"><a href="#fn5">[5]</a></sup></p>
<p id="v16"><sup><small>16</small></sup>  Pyörät olivat näöltään ja teoltaan niinkuin krysoliitti, ja niillä neljällä oli sama muoto, ja ne olivat näöltään ja teoltaan, kuin olisi ollut sisäkkäin pyörä pyörässä. </p>
<p id="v17"><sup><small>17</small></sup>  Ne kulkivat neljään eri suuntaansa, kun kulkivat. </p>
<p id="v18"><sup><small>18</small></sup>  Kulkiessaan ne eivät kääntyneet. Ja niiden kehät olivat korkeat ja peljättävät; ja niiden kehät olivat täynnä silmiä, yltympäri, niissä neljässä. </p>
<p id="v19"><sup><small>19</small></sup>  Ja kun olennot kulkivat, kulkivat pyörät niiden ohella; ja kun olennot kohosivat ylös maasta, kohosivat myös pyörät. <sup id="cite6"><a href="#fn6">[6]</a></sup></p>
<p id="v20"><sup><small>20</small></sup>  Minne henki vaati kulkemaan, sinne ne kulkivat - minne vain henki kulkemaan vaati. Ja pyörät kohosivat samalla kuin nekin, sillä olentojen henki oli pyörissä. </p>
<p id="v21"><sup><small>21</small></sup>  Kun olennot kulkivat, kulkivat nämäkin; kun ne seisoivat, seisoivat nämäkin; kun ne kohosivat ylös maasta, kohosivat pyörät samalla kuin nekin, sillä olentojen henki oli pyörissä. </p>
<p id="v22"><sup><small>22</small></sup>  Ja olentojen päitten ylle hahmottui taivaanvahvuus, niinkuin peljättävä kristalli, kaartuen ylös niiden päitten ylitse. </p>
<p id="v23"><sup><small>23</small></sup>  Ja taivaanvahvuuden alla oli niillä siivet suorina, toisen siipi toisen siipeä kohti. Kullakin oli kaksi, jotka sitä peittivät - kaksi, jotka peittivät sen ruumista. </p>
<p id="v24"><sup><small>24</small></sup>  Ja minä kuulin niiden siipien kohinan niinkuin paljojen vetten kohinan, niinkuin Kaikkivaltiaan jylinän, kun ne kulkivat; pauhinan ääni oli niinkuin sotaleirin pauhu. Kun ne seisoivat, laskivat ne siipensä alas. </p>
<p id="v25"><sup><small>25</small></sup>  Ja kuului ääni taivaanvahvuuden yläpuolelta, joka oli niitten pään päällä. - Kun ne seisoivat, laskivat ne siipensä alas. </p>
<p id="v26"><sup><small>26</small></sup>  Ja taivaanvahvuuden yläpuolella, joka oli niitten pään päällä, oli valtaistuimen muotoinen, näöltään kuin safiirikiveä. Ja valtaistuimen muotoisella istui hahmo, ihmisen näköinen, kohoten korkealle. </p>
<p id="v27"><sup><small>27</small></sup>  Ja minä näin ikäänkuin hehkuvaa malmia, tulen näköistä, jota ympäröi kehä ylöspäin siitä, mikä näytti hänen lanteiltansa; ja alaspäin siitä, mikä näytti hänen lanteiltansa, minä näin kuin tulen näköistä, ja sitä ympäröitsi hohde. </p>
<p id="v28"><sup><small>28</small></sup>  Kuin kaari, joka on pilvessä sadepäivänä, niin oli näöltään sitä ympäröivä hohde. Senkaltainen oli katsoa Herran kirkkauden hahmo. Ja kun minä sen näin, lankesin minä kasvoilleni. Ja minä kuulin äänen, kun joku puhui. </p>
<br/>
<figure class="table chapter-navigator">
  <table>
    <tbody>
      <tr>
        <td> </td>
        <td><a href="/fi/Bible/Ezekiel/Index">Indeksi</a></td>
        <td><a href="/fi/Bible/Ezekiel/2">Hesekielin kirja - Luku 2</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 1:4,13, <i>Kirkkaus</i>: <a href="/fi/The_Urantia_Book/39#p5_14">U-k 39:5.14</a>. </li>
  <li id="fn2"><a href="#cite2">↑</a> 1:4,14,22,27 <i>Valon peittämä</i>: <a href="/fi/The_Urantia_Book/39#p5_14">U-k 39:5.14</a>. </li>
  <li id="fn3"><a href="#cite3">↑</a> 1:6,11,23 <i>Kitkakilvet</i>: <a href="/fi/The_Urantia_Book/39#p5_12">U-k 39:5.12</a>. </li>
  <li id="fn4"><a href="#cite4">↑</a> 1:12-14,19-24 <i>Lähtö</i>: <a href="/fi/The_Urantia_Book/39#p5_14">U-k 39:5.14</a>. </li>
  <li id="fn5"><a href="#cite5">↑</a> 1:15-19 <i>Universumin kierrokset</i>: <a href="/fi/The_Urantia_Book/15#p3_7">U-k 15:3.7</a>. </li>
  <li id="fn6"><a href="#cite6">↑</a> 1:19-21 <i>Lastauskuljetukset</i>: <a href="/fi/The_Urantia_Book/39#p5_13">U-k 39:5.13</a>. </li>
</ol>
</div>
