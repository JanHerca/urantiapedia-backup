<!--
title: Hesekielin kirja - Luku 37
description: 
published: true
date: 2022-10-6T10:23:21Z
tags: bible, bible—ezekiel
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Ezekiel/36">Hesekielin kirja - Luku 36</a></td>
        <td><a href="/fi/Bible/Ezekiel/Index">Indeksi</a></td>
        <td><a href="/fi/Bible/Ezekiel/38">Hesekielin kirja - Luku 38</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Herran käsi tuli minun päälleni ja vei minut pois Herran hengessä ja laski minut keskelle laaksoa. Ja se oli täynnä luita. </p>
<p id="v2"><sup><small>2</small></sup>  Ja hän kuljetti minua ympäri niitten ohitse; ja katso, niitä oli hyvin paljon laakson kamaralla, ja katso, ne olivat hyvin kuivia. </p>
<p id="v3"><sup><small>3</small></sup>  Niin hän sanoi minulle: "Ihmislapsi, voivatkohan nämä luut tulla eläviksi?" Mutta minä sanoin: "Herra, Herra, sinä sen tiedät". </p>
<p id="v4"><sup><small>4</small></sup>  Niin hän sanoi minulle: "Ennusta näistä luista ja sano niille: Kuivat luut, kuulkaa Herran sana. </p>
<p id="v5"><sup><small>5</small></sup>  Näin sanoo Herra, Herra näille luille: Katso, minä annan tulla teihin hengen, ja te tulette eläviksi. </p>
<p id="v6"><sup><small>6</small></sup>  Minä panen teihin jänteet, kasvatan teihin lihan, vedän yllenne nahan ja annan teihin hengen, ja te tulette eläviksi. Ja te tulette tietämään, että minä olen Herra." </p>
<p id="v7"><sup><small>7</small></sup>  Minä ennustin, niinkuin minua oli käsketty. Ja kävi humahdus, kun minä ennustin; ja katso, kuului kolina, ja luut lähenivät toisiaan, luu luutansa. </p>
<p id="v8"><sup><small>8</small></sup>  Minä näin, ja katso: niihin tulivat jänteet ja kasvoi liha, ja päälle vetäytyi niihin nahka; mutta henkeä niissä ei ollut. </p>
<p id="v9"><sup><small>9</small></sup>  Niin hän sanoi minulle: "Ennusta hengestä, ennusta, ihmislapsi, ja sano hengelle: Näin sanoo Herra, Herra: Tule, henki, neljästä tuulesta ja puhalla näihin surmattuihin, että ne tulisivat eläviksi." </p>
<p id="v10"><sup><small>10</small></sup>  Minä ennustin, niinkuin hän oli minua käskenyt, ja niihin tuli henki, ja ne tulivat eläviksi ja nousivat ylös jaloillensa: ylenmäärin suuri joukko. </p>
<p id="v11"><sup><small>11</small></sup>  Ja hän sanoi minulle: "Ihmislapsi, nämä luut ovat koko Israelin heimo. Katso, he sanovat: 'Meidän luumme ovat kuivettuneet, toivomme on mennyttä, me olemme hukassa'. </p>
<p id="v12"><sup><small>12</small></sup>  Sentähden ennusta ja sano heille: Näin sanoo Herra, Herra: Katso, minä avaan teidän hautanne ja nostan teidät, minun kansani, ylös haudoistanne ja vien teidät Israelin maahan. </p>
<p id="v13"><sup><small>13</small></sup>  Ja siitä te tulette tietämään, että minä olen Herra, kun minä avaan teidän hautanne ja nostan teidät, minun kansani, ylös haudoistanne. </p>
<p id="v14"><sup><small>14</small></sup>  Ja minä annan teihin henkeni, niin että te tulette eläviksi, ja sijoitan teidät omaan maahanne. Ja te tulette tietämään, että minä olen Herra: minä olen puhunut, ja minä sen teen, sanoo Herra." <sup id="cite1"><a href="#fn1">[1]</a></sup></p>
<p id="v15"><sup><small>15</small></sup>  Ja minulle tuli tämä Herran sana: </p>
<p id="v16"><sup><small>16</small></sup>  "Sinä, ihmislapsi, ota puusauva ja kirjoita siihen: 'Juudalle ja häneen liittyneille israelilaisille'. Ota sitten toinen puusauva ja kirjoita siihen: 'Joosefille; Efraimin ja kaiken häneen liittyneen Israelin heimon sauva'. </p>
<p id="v17"><sup><small>17</small></sup>  Ja pane ne lähekkäin, pääksytysten, niin että ne tulevat yhdeksi sinun kädessäsi. </p>
<p id="v18"><sup><small>18</small></sup>  Kun sitten kansasi lapset sanovat sinulle näin: 'Etkö selitä meille, mitä sinä tällä tarkoitat?' </p>
<p id="v19"><sup><small>19</small></sup>  niin puhu heille: Näin sanoo Herra, Herra: Katso, minä otan Joosefin sauvan, joka on Efraimin kädessä, ja häneen liittyneet Israelin sukukunnat, ja minä asetan ne yhteen Juudan sauvan kanssa ja teen niistä yhden sauvan, niin että ne tulevat yhdeksi minun kädessäni. </p>
<p id="v20"><sup><small>20</small></sup>  Ja kun sauvat, joihin olet kirjoittanut, ovat sinun kädessäsi, heidän silmäinsä edessä, </p>
<p id="v21"><sup><small>21</small></sup>  niin puhu heille: Näin sanoo Herra, Herra: Katso, minä otan israelilaiset pois pakanakansojen keskuudesta, minne vain he ovat kulkeutuneet, kokoan heidät joka taholta ja tuon heidät omaan maahansa. </p>
<p id="v22"><sup><small>22</small></sup>  Minä teen heidät yhdeksi kansaksi siinä maassa, Israelin vuorilla, ja yksi kuningas on oleva kuninkaana heillä kaikilla. Eivätkä he enää ole kahtena kansana eivätkä enää jakaantuneina kahdeksi valtakunnaksi. </p>
<p id="v23"><sup><small>23</small></sup>  Eivät myöskään he enää saastuta itseänsä kivijumalillaan, iljetyksillään eivätkä millään rikkomuksillansa, vaan minä vapautan heidät kaikista asuinpaikoistaan, joissa ovat syntiä tehneet, ja puhdistan heidät. Ja he ovat minun kansani, ja minä olen heidän Jumalansa. </p>
<p id="v24"><sup><small>24</small></sup>  Minun palvelijani Daavid on oleva heidän kuninkaansa, ja heillä kaikilla on oleva yksi paimen. Ja he vaeltavat minun oikeuksieni mukaan ja noudattavat minun käskyjäni ja pitävät ne. </p>
<p id="v25"><sup><small>25</small></sup>  He saavat asua maassa, jonka minä annoin palvelijalleni Jaakobille ja jossa teidän isänne ovat asuneet. Siinä saavat asua he, heidän lapsensa ja lastensa lapset iankaikkisesti, ja minun palvelijani Daavid on oleva heidän ruhtinaansa iankaikkisesti. </p>
<p id="v26"><sup><small>26</small></sup>  Minä teen heidän kanssansa rauhan liiton - se on oleva iankaikkinen liitto heidän kanssansa - istutan ja runsaasti kartutan heidät ja asetan pyhäkköni olemaan heidän keskellänsä iankaikkisesti. </p>
<p id="v27"><sup><small>27</small></sup>  Minun asumukseni on oleva heidän yllänsä, ja minä olen heidän Jumalansa, ja he ovat minun kansani. </p>
<p id="v28"><sup><small>28</small></sup>  Ja pakanakansat tulevat tietämään, että minä olen Herra, joka pyhitän Israelin, kun minun pyhäkköni on heidän keskellänsä iankaikkisesti." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Ezekiel/36">Hesekielin kirja - Luku 36</a></td>
        <td><a href="/fi/Bible/Ezekiel/Index">Indeksi</a></td>
        <td><a href="/fi/Bible/Ezekiel/38">Hesekielin kirja - Luku 38</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 37:14 <i>Jumalan henki asuu meissä (T/A)</i>: <a href="/fi/The_Urantia_Book/16#p9_4">U-k 16:9.4</a>.  <i>Henki ihmisessä (Ajatuksensuuntaaja)</i>: <a href="/fi/The_Urantia_Book/103#p1_6">U-k 103:1.6</a>.  <i>Jumala asuu sielussasi</i>: <a href="/fi/The_Urantia_Book/133#p4_4">U-k 133:4.4</a>.  <i>Jumalan henki asuu sisällä</i>: <a href="/fi/The_Urantia_Book/167#p7_4">U-k 167:7.4</a>.  <i>Jumalan henki sinussa (T/A)</i>: <a href="/fi/The_Urantia_Book/2#p5_6">U-k 2:5.6</a>.  <i>Jumalan valtakunta on sisällänne</i>: <a href="/fi/The_Urantia_Book/195#p10_4">U-k 195:10.4</a>.  <i>Isän elävä henki (TA)</i>: <a href="/fi/The_Urantia_Book/146#p3_5">U-k 146:3.5</a>.  <i>Henki, joka asuu sisimmässään</i>: <a href="/fi/The_Urantia_Book/134#p4_7">U-k 134:4.7</a>.  <i>Jumala asuu sinussa</i>: <a href="/fi/The_Urantia_Book/148#p6_10">U-k 148:6.10</a>.  <i>Jumalan Henki ihmisessä</i>: <a href="/fi/The_Urantia_Book/34#p6_7">U-k 34:6.7</a>.  <i>Jumalan henki asuu meissä</i>: <a href="/fi/The_Urantia_Book/133#p4_5">U-k 133:4.5</a>.  <i>Jumalan Henki meissä</i>: <a href="/fi/The_Urantia_Book/141#p2_1">U-k 141:2.1</a>.  <i>Jumalan valtakunta sisällä</i>: <a href="/fi/The_Urantia_Book/170#p2_20">U-k 170:2.20</a>.  <i>Jumalan henki sinussa</i>: <a href="/fi/The_Urantia_Book/5#p2_3">U-k 5:2.3</a>.  <i>Jumala asuu meissä</i>: <a href="/fi/The_Urantia_Book/12#p7_12">U-k 12:7.12</a>.  <i>Jumalan valtakunta on sisällänne</i>: <a href="/fi/The_Urantia_Book/140#p1_5">U-k 140:1.5</a>.  <i>Hän asuu meissä</i>: <a href="/fi/The_Urantia_Book/3#p1_4">U-k 3:1.4</a>.  <i>Valtakunta sisällänne</i>: <a href="/fi/The_Urantia_Book/170#p1_8">U-k 170:1.8</a>.  <i>Jumalan henki asuu ihmisen sydämessä</i>: <a href="/fi/The_Urantia_Book/131#p10_4">U-k 131:10.4</a>.  <i>Jumalan henki asuu ihmisen sielussa</i>: <a href="/fi/The_Urantia_Book/131#p10_2">U-k 131:10.2</a>.  <i>Sisäinen henki: Suuntaaja</i>: <a href="/fi/The_Urantia_Book/107#p4_7">U-k 107:4.7</a>. </li>
</ol>
</div>
