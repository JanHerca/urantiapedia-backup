<!--
title: Hesekielin kirja - Luku 34
description: 
published: true
date: 2022-10-6T10:23:21Z
tags: bible, bible—ezekiel
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Ezekiel/33">Hesekielin kirja - Luku 33</a></td>
        <td><a href="/fi/Bible/Ezekiel/Index">Indeksi</a></td>
        <td><a href="/fi/Bible/Ezekiel/35">Hesekielin kirja - Luku 35</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Minulle tuli tämä Herran sana: </p>
<p id="v2"><sup><small>2</small></sup>  "Ihmislapsi, ennusta Israelin paimenia vastaan, ennusta ja sano heille - paimenille: Näin sanoo Herra, Herra: Voi Israelin paimenia, jotka ovat itseänsä kainneet! Eikö paimenten ole kaittava lampaita? <sup id="cite1"><a href="#fn1">[1]</a></sup></p>
<p id="v3"><sup><small>3</small></sup>  Te olette syöneet rasvat, pukeneet päällenne villat, teurastaneet lihavat; mutta ette ole kainneet laumaa, </p>
<p id="v4"><sup><small>4</small></sup>  ette ole vahvistaneet heikkoja, ette ole parantaneet sairaita, sitoneet haavoittuneita, tuoneet takaisin eksyneitä, etsineet kadonneita, vaan te olette vallinneet niitä tylysti ja väkivaltaisesti. </p>
<p id="v5"><sup><small>5</small></sup>  Ja niin ne ovat hajaantuneet paimenta vailla ja joutuneet kaikkien metsän petojen syötäviksi - hajaantuneet ne ovat. </p>
<p id="v6"><sup><small>6</small></sup>  Minun lampaani harhailevat kaikilla vuorilla ja kaikilla korkeilla kukkuloilla; pitkin koko maata ovat minun lampaani hajallaan, eikä kenkään niistä välitä eikä niitä etsi. </p>
<p id="v7"><sup><small>7</small></sup>  Sentähden, paimenet, kuulkaa Herran sana: </p>
<p id="v8"><sup><small>8</small></sup>  Niin totta kuin minä elän, sanoo Herra, Herra, totisesti, koska minun lampaani ovat ryöstettävinä ja koska minun lampaani ovat kaikkien metsän petojen syötävinä, kun paimenta ei ole ja kun minun paimeneni eivät välitä minun lampaistani, vaan minun paimeneni kaitsevat itseänsä, eivätkä kaitse minun lampaitani, </p>
<p id="v9"><sup><small>9</small></sup>  sentähden, paimenet, kuulkaa Herran sana: </p>
<p id="v10"><sup><small>10</small></sup>  Näin sanoo Herra, Herra: Katso, minä käyn paimenten kimppuun, vaadin lampaani heidän kädestänsä ja teen lopun heidän lammasten-kaitsennastaan, eivätkä paimenet saa enää kaita itseänsä. Minä pelastan lampaani heidän kidastansa, eivätkä ne sitten enää ole heidän syötävinänsä. </p>
<p id="v11"><sup><small>11</small></sup>  Sillä näin sanoo Herra, Herra: Katso, minä itse etsin lampaani ja pidän niistä huolen. <sup id="cite2"><a href="#fn2">[2]</a></sup></p>
<p id="v12"><sup><small>12</small></sup>  Niinkuin paimen pitää huolen laumastaan, kun hän on lampaittensa keskellä ja ne ovat hajallaan, niin minä pidän huolen lampaistani, ja minä pelastan ne joka paikasta, minne ne ovat hajaantuneet pilvisenä ja pimeänä päivänä. </p>
<p id="v13"><sup><small>13</small></sup>  Minä vien ne pois kansojen seasta ja kokoan ne muista maista, tuon ne omaan maahansa ja kaitsen niitä Israelin vuorilla, puronotkoissa ja kaikissa maan asuttavissa paikoissa. </p>
<p id="v14"><sup><small>14</small></sup>  Hyvillä ruokamailla minä niitä kaitsen, ja Israelin korkeilla vuorilla on niillä oleva laitumensa. Siellä ne saavat levätä hyvällä laitumella, ja lihava ruokamaa niillä on oleva Israelin vuorilla. </p>
<p id="v15"><sup><small>15</small></sup>  Minä itse kaitsen lampaani ja vien itse ne lepäämään, sanoo Herra, Herra. </p>
<p id="v16"><sup><small>16</small></sup>  Kadonneet minä tahdon etsiä, eksyneet tuoda takaisin, haavoittuneet sitoa, heikkoja vahvistaa; mutta lihavat ja väkevät minä hävitän. Minä kaitsen niitä niin, kuin oikein on. </p>
<p id="v17"><sup><small>17</small></sup>  Mutta te, minun lampaani! Näin sanoo Herra, Herra: Katso, minä tahdon tuomita lampaan ja lampaan, oinasten ja vuohipukkien välillä. </p>
<p id="v18"><sup><small>18</small></sup>  Eikö teille riitä, että olette hyvällä laitumella, kun vielä tallaatte jaloillanne loput laitumestanne, ja että saatte juoda kirkasta vettä, kun vielä hämmennätte jaloillanne loput? </p>
<p id="v19"><sup><small>19</small></sup>  Ja onko minun lampaitteni oltava laitumella siinä, mitä jalkanne ovat tallanneet, ja juotava sitä, mitä jalkanne ovat hämmentäneet? </p>
<p id="v20"><sup><small>20</small></sup>  Sentähden sanoo Herra, Herra niille näin: Katso, minä, minä tuomitsen lihavan lampaan ja laihan lampaan välillä. </p>
<p id="v21"><sup><small>21</small></sup>  Koska te olette kylki- ja niskavoimalla sysineet ja sarvillanne puskeneet kaikkia heikkoja, kunnes olette saaneet ne ajetuiksi ulos ja hajallensa, </p>
<p id="v22"><sup><small>22</small></sup>  niin minä tahdon vapauttaa lampaani, etteivät ne enää jää ryöstettäviksi; ja minä tahdon tuomita lampaan ja lampaan välillä. <sup id="cite3"><a href="#fn3">[3]</a></sup></p>
<p id="v23"><sup><small>23</small></sup>  Ja minä herätän heille yhden paimenen heitä kaitsemaan, palvelijani Daavidin; hän on kaitseva heitä ja oleva heidän paimenensa. </p>
<p id="v24"><sup><small>24</small></sup>  Ja minä, Herra, olen heidän Jumalansa, ja minun palvelijani Daavid on ruhtinas heidän keskellänsä. Minä, Herra, olen puhunut. </p>
<p id="v25"><sup><small>25</small></sup>  Ja minä teen heidän kanssansa rauhan liiton; minä lopetan maasta pahat eläimet, niin että he asuvat turvallisesti erämaassa ja nukkuvat metsiköissä; </p>
<p id="v26"><sup><small>26</small></sup>  ja minä teen siunatuiksi heidät ja kaiken, mitä minun kukkulani ympärillä on, ja vuodatan sateen ajallansa - ne ovat siunauksen sateita. </p>
<p id="v27"><sup><small>27</small></sup>  Ja kedon puut kantavat hedelmänsä, ja maa antaa satonsa, ja he saavat olla turvassa maassansa. Ja he tulevat tietämään, että minä olen Herra, kun minä särjen heidän ikeensä puut ja pelastan heidät heidän orjuuttajainsa käsistä. </p>
<p id="v28"><sup><small>28</small></sup>  Eivätkä he enää ole pakanain ryöstettävinä, eivätkä metsän pedot heitä syö, vaan he asuvat turvassa, kenenkään peloittelematta. </p>
<p id="v29"><sup><small>29</small></sup>  Ja minä annan nousta heille istutuksen, joka on oleva kunniaksi, niin ettei heidän tarvitse siinä maassa menehtyä nälkään eikä enää kärsiä pakanain pilkkaa. </p>
<p id="v30"><sup><small>30</small></sup>  Ja he tulevat tietämään, että minä, Herra, heidän Jumalansa, olen heidän kanssansa ja että he, Israelin heimo, ovat minun kansani, sanoo Herra, Herra. </p>
<p id="v31"><sup><small>31</small></sup>  Niin, te olette minun lampaani, minun laitumeni lampaat, te ihmiset; minä olen teidän Jumalanne, sanoo Herra, Herra." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Ezekiel/33">Hesekielin kirja - Luku 33</a></td>
        <td><a href="/fi/Bible/Ezekiel/Index">Indeksi</a></td>
        <td><a href="/fi/Bible/Ezekiel/35">Hesekielin kirja - Luku 35</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 34:2-10 <i>Väärät paimenet</i>: <a href="/fi/The_Urantia_Book/165#p2_3">U-k 165:2.3</a>. </li>
  <li id="fn2"><a href="#cite2">↑</a> 34:11-16 <i>Jeesus, oikea paimen</i>: <a href="/fi/The_Urantia_Book/165#p2_8">U-k 165:2.8</a>. </li>
  <li id="fn3"><a href="#cite3">↑</a> 34:22-31 <i># 1 Herran palvelija</i>: <a href="/fi/The_Urantia_Book/136#p1_1">U-k 136:1.1</a>. </li>
</ol>
</div>
