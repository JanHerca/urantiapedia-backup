<!--
title: Apostolien teot - Luku 23
description: 
published: true
date: 2022-10-6T10:23:21Z
tags: bible, bible—acts of the apostles
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Acts_of_the_Apostles/22">Apostolien teot - Luku 22</a></td>
        <td><a href="/fi/Bible/Acts_of_the_Apostles/Index">Indeksi</a></td>
        <td><a href="/fi/Bible/Acts_of_the_Apostles/24">Apostolien teot - Luku 24</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Niin Paavali loi katseensa neuvostoon ja sanoi: "Miehet, veljet, minä olen kaikessa hyvällä omallatunnolla vaeltanut Jumalan edessä tähän päivään asti". </p>
<p id="v2"><sup><small>2</small></sup>  Mutta ylimmäinen pappi Ananias käski lähellä seisovia lyömään häntä vasten suuta. </p>
<p id="v3"><sup><small>3</small></sup>  Silloin Paavali sanoi hänelle: "Jumala on lyövä sinua, sinä valkeaksi kalkittu seinä; istutko sinä tuomitsemassa minua lain mukaan ja käsket vastoin lakia lyödä minua?" </p>
<p id="v4"><sup><small>4</small></sup>  Niin ne, jotka seisoivat lähellä, sanoivat: "Herjaatko sinä Jumalan ylimmäistä pappia?" </p>
<p id="v5"><sup><small>5</small></sup>  Ja Paavali sanoi: "En tiennyt, veljet, että hän on ylimmäinen pappi; sillä kirjoitettu on: 'Kansasi ruhtinasta älä kiroa'". </p>
<p id="v6"><sup><small>6</small></sup>  Mutta koska Paavali tiesi osan heistä olevan saddukeuksia ja toisen osan fariseuksia, huusi hän neuvoston edessä: "Miehet, veljet, minä olen fariseus, fariseusten jälkeläinen; toivon ja kuolleitten ylösnousemuksen tähden minä olen tuomittavana". </p>
<p id="v7"><sup><small>7</small></sup>  Tuskin hän oli tämän sanonut, niin nousi riita fariseusten ja saddukeusten kesken, ja kokous jakautui. </p>
<p id="v8"><sup><small>8</small></sup>  Sillä saddukeukset sanovat, ettei ylösnousemusta ole, ei enkeliä eikä henkeä, mutta fariseukset tunnustavat kumpaisetkin. </p>
<p id="v9"><sup><small>9</small></sup>  Ja syntyi suuri huuto, ja muutamat kirjanoppineet fariseusten puolueesta nousivat ja väittelivät kiivaasti ja sanoivat: "Emme löydä mitään pahaa tässä miehessä; entäpä jos henki tai enkeli on hänelle puhunut?" </p>
<p id="v10"><sup><small>10</small></sup>  Ja kun riita yhä kiihtyi, pelkäsi päällikkö, että he repisivät Paavalin kappaleiksi, ja käski sotaväen tulla alas ja temmata hänet heidän keskeltään ja viedä hänet kasarmiin. </p>
<p id="v11"><sup><small>11</small></sup>  Mutta seuraavana yönä Herra seisoi Paavalin tykönä ja sanoi: "Ole turvallisella mielellä, sillä niinkuin sinä olet todistanut minusta Jerusalemissa, niin sinun pitää todistaman minusta myös Roomassa". <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  Mutta päivän tultua juutalaiset tekivät salaliiton ja vannoivat valan, etteivät söisi eivätkä joisi, ennenkuin olivat tappaneet Paavalin. </p>
<p id="v13"><sup><small>13</small></sup>  Ja niitä oli viidettäkymmentä miestä, jotka yhtyivät tähän valaan. </p>
<p id="v14"><sup><small>14</small></sup>  He menivät ylipappien ja vanhinten luo ja sanoivat: "Me olemme kirouksen uhalla vannoneet, ettemme mitään maista, ennenkuin olemme tappaneet Paavalin. </p>
<p id="v15"><sup><small>15</small></sup>  Pyytäkää te siis nyt yhdessä neuvoston kanssa päälliköltä, että hän toisi hänet alas teidän luoksenne, ikäänkuin aikoisitte tarkemmin tutkia hänen asiaansa. Mutta me olemme valmiit tappamaan hänet, ennenkuin hän pääsee perille." </p>
<p id="v16"><sup><small>16</small></sup>  Mutta Paavalin sisarenpoika, joka oli saanut kuulla väijytyksestä, saapui kasarmille, meni sisälle ja ilmoitti sen Paavalille. </p>
<p id="v17"><sup><small>17</small></sup>  Niin Paavali kutsui luoksensa erään sadanpäämiehen ja sanoi: "Vie tämä nuorukainen päällikön luo, sillä hänellä on jotakin hänelle ilmoitettavaa". </p>
<p id="v18"><sup><small>18</small></sup>  Niin hän otti hänet mukaansa, vei hänet päällikön luo ja sanoi: "Vanki Paavali kutsui minut luokseen ja pyysi tuomaan sinun luoksesi tämän nuorukaisen, jolla on jotakin puhuttavaa sinulle". </p>
<p id="v19"><sup><small>19</small></sup>  Niin päällikkö tarttui hänen käteensä, vei hänet erikseen ja kysyi: "Mitä sinulla on minulle ilmoitettavaa?" </p>
<p id="v20"><sup><small>20</small></sup>  Hän sanoi: "Juutalaiset ovat päättäneet anoa sinulta, että huomenna veisit Paavalin alas neuvostoon, ikäänkuin aikoisit vielä tarkemmin tutkia hänen asiaansa. </p>
<p id="v21"><sup><small>21</small></sup>  Mutta älä sinä siihen suostu, sillä viidettäkymmentä miestä heidän joukostaan on häntä väijymässä, ja he ovat vannoneet valan, etteivät syö eivätkä juo, ennenkuin ovat tappaneet hänet. Ja nyt he ovat valmiina ja odottavat sinun suostumustasi." </p>
<p id="v22"><sup><small>22</small></sup>  Niin päällikkö päästi nuorukaisen menemään ja sanoi hänelle: "Älä virka kenellekään, että olet ilmaissut tämän minulle". </p>
<p id="v23"><sup><small>23</small></sup>  Sitten hän kutsui luoksensa kaksi sadanpäämiestä ja sanoi heille: "Pitäkää yön kolmannesta hetkestä lähtien kaksisataa sotamiestä valmiina lähtemään Kesareaan ja seitsemänkymmentä ratsumiestä ja kaksisataa keihäsmiestä, </p>
<p id="v24"><sup><small>24</small></sup>  ja varatkaa ratsuja pannaksenne Paavalin ratsaille ja viedäksenne hänet vahingoittumatonna maaherra Feeliksin luo". </p>
<p id="v25"><sup><small>25</small></sup>  Ja hän kirjoitti kirjeen, joka kuului näin: </p>
<p id="v26"><sup><small>26</small></sup>  "Klaudius Lysias lausuu tervehdyksen korkea-arvoiselle maaherralle Feeliksille. </p>
<p id="v27"><sup><small>27</small></sup>  Tämän miehen ottivat juutalaiset kiinni ja olivat vähällä hänet tappaa; silloin minä tulin saapuville sotaväen kanssa ja pelastin hänet, saatuani tietää, että hän on Rooman kansalainen. </p>
<p id="v28"><sup><small>28</small></sup>  Ja koska tahdoin tietää, mistä asiasta he häntä syyttivät, vein hänet heidän neuvostoonsa </p>
<p id="v29"><sup><small>29</small></sup>  ja havaitsin, että häntä syytettiin heidän lakiaan koskevista riitakysymyksistä, mutta ettei ollut kannetta mistään, mikä ansaitsisi kuoleman tai kahleet. </p>
<p id="v30"><sup><small>30</small></sup>  Mutta kun minulle on annettu ilmi, että miestä vastaan on tekeillä salahanke, lähetän hänet nyt heti sinun luoksesi; olen myös kehoittanut hänen syyttäjiään sanomaan sanottavansa häntä vastaan sinun edessäsi." </p>
<p id="v31"><sup><small>31</small></sup>  Niin sotamiehet, saamansa käskyn mukaan, ottivat Paavalin ja veivät hänet yötä myöten Antipatrikseen. <sup id="cite2"><a href="#fn2">[2]</a></sup></p>
<p id="v32"><sup><small>32</small></sup>  Seuraavana päivänä he antoivat ratsumiesten jatkaa hänen kanssaan matkaa, mutta itse he palasivat kasarmiin. </p>
<p id="v33"><sup><small>33</small></sup>  Kun ratsumiehet tulivat Kesareaan, antoivat he kirjeen maaherralle ja veivät myös Paavalin hänen eteensä. </p>
<p id="v34"><sup><small>34</small></sup>  Luettuaan kirjeen hän kysyi, mistä maakunnasta Paavali oli; ja saatuaan tietää, että hän oli Kilikiasta, </p>
<p id="v35"><sup><small>35</small></sup>  hän sanoi: "Minä kuulustelen sinua, kun syyttäjäsikin saapuvat". Ja hän käski vartioida häntä Herodeksen linnassa. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Acts_of_the_Apostles/22">Apostolien teot - Luku 22</a></td>
        <td><a href="/fi/Bible/Acts_of_the_Apostles/Index">Indeksi</a></td>
        <td><a href="/fi/Bible/Acts_of_the_Apostles/24">Apostolien teot - Luku 24</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 23:11 <i>Olkaa iloisia</i>: <a href="/fi/The_Urantia_Book/100#p7_9">U-k 100:7.9</a>. </li>
  <li id="fn2"><a href="#cite2">↑</a> 23:31-24:27 <i>Paavalin vangitseminen</i>: <a href="/fi/The_Urantia_Book/130#p2_5">U-k 130:2.5</a>. </li>
</ol>
</div>
