<!--
title: Psalmien kirja - Luku 89
description: 
published: true
date: 2022-10-6T10:23:20Z
tags: bible, bible—psalms
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Psalms/88">Psalmien kirja - Luku 88</a></td>
        <td><a href="/fi/Bible/Psalms/Index">Indeksi</a></td>
        <td><a href="/fi/Bible/Psalms/90">Psalmien kirja - Luku 90</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Esrahilaisen Eetanin mietevirsi. </p>
<p id="v2"><sup><small>2</small></sup>  Minä laulan Herran armoteoista lakkaamatta, julistan suullani sinun uskollisuuttasi polvesta polveen. </p>
<p id="v3"><sup><small>3</small></sup>  Minä sanon: ikiajoiksi on armo rakennettu, sinä olet perustanut uskollisuutesi taivaisiin. - </p>
<p id="v4"><sup><small>4</small></sup>  Minä olen tehnyt liiton valittuni kanssa, olen palvelijalleni Daavidille vannonut: </p>
<p id="v5"><sup><small>5</small></sup>  Ja taivaat ylistävät sinun ihmeitäsi, Herra, ja pyhäin seurakunta sinun uskollisuuttasi. </p>
<p id="v6"><sup><small>6</small></sup>  'Minä vahvistan sinun jälkeläisesi ikiajoiksi ja rakennan sinulle valtaistuimen polvesta polveen'. Sela. <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  Sillä kuka pilvissä on Herran vertainen, kuka Jumalan poikain joukossa on niinkuin Herra? <sup id="cite2"><a href="#fn2">[2]</a></sup></p>
<p id="v8"><sup><small>8</small></sup>  Hän on Jumala, ylen hirmuinen pyhien kokouksessa, peljättävämpi kaikkia, jotka hänen ympärillänsä ovat. </p>
<p id="v9"><sup><small>9</small></sup>  Herra, Jumala Sebaot, kuka on voimassa sinun vertaisesi, Herra? Ja sinun uskollisuutesi ympäröitsee sinua. </p>
<p id="v10"><sup><small>10</small></sup>  Sinä hallitset meren raivon; kun sen aallot kohoavat, sinä ne asetat. </p>
<p id="v11"><sup><small>11</small></sup>  Sinä ruhjoit Rahabin kuin sodassa kaatuneen; väkevällä käsivarrellasi sinä ajoit vihollisesi hajalle. </p>
<p id="v12"><sup><small>12</small></sup>  Sinun ovat taivaat, sinun on myös maa; maanpiirin täysinensä sinä olet perustanut. </p>
<p id="v13"><sup><small>13</small></sup>  Sinä loit pohjoisen ja etelän; sinun nimestäsi riemuitsevat Taabor ja Hermon. </p>
<p id="v14"><sup><small>14</small></sup>  Sinulla on käsivarsi voimaa täynnä, väkevä on sinun kätesi, korotettu sinun oikea kätesi. <sup id="cite6"><a href="#fn6">[6]</a></sup></p>
<p id="v15"><sup><small>15</small></sup>  Vanhurskaus ja oikeus on sinun valtaistuimesi perustus, armo ja totuus käy sinun kasvojesi edellä. </p>
<p id="v16"><sup><small>16</small></sup>  Autuas se kansa, joka tuntee juhlariemun, ne, jotka vaeltavat sinun kasvojesi valkeudessa, Herra! </p>
<p id="v17"><sup><small>17</small></sup>  He riemuitsevat sinun nimestäsi kaikkina päivinänsä, ja sinun vanhurskautesi voimasta heidät korotetaan. </p>
<p id="v18"><sup><small>18</small></sup>  Sillä sinä olet heidän väkevyytensä, heidän kaunistuksensa, ja sinä armossasi kohotat meidän sarvemme. <sup id="cite3"><a href="#fn3">[3]</a></sup></p>
<p id="v19"><sup><small>19</small></sup>  Sillä meidän kilpemme on Herran huomassa, meidän kuninkaamme on Israelin Pyhän huomassa. </p>
<p id="v20"><sup><small>20</small></sup>  Silloin sinä näyssä puhuit hurskaillesi ja sanoit: "Minä olen pannut avun sankarin käteen, olen kansan keskeltä korottanut valittuni: </p>
<p id="v21"><sup><small>21</small></sup>  minä olen löytänyt Daavidin, palvelijani, olen voidellut hänet pyhällä öljylläni. </p>
<p id="v22"><sup><small>22</small></sup>  Minun käteni on lujasti tukeva häntä, minun käsivarteni on häntä vahvistava. </p>
<p id="v23"><sup><small>23</small></sup>  Ei vihollinen yllätä häntä, eikä vääryyden mies häntä sorra; </p>
<p id="v24"><sup><small>24</small></sup>  vaan minä hävitän hänen ahdistajansa hänen edestänsä ja lyön hänen vihamiehensä maahan. </p>
<p id="v25"><sup><small>25</small></sup>  Minun uskollisuuteni ja armoni on hänen kanssansa, ja minun nimessäni kohoaa hänen sarvensa. </p>
<p id="v26"><sup><small>26</small></sup>  Minä asetan hänen kätensä vallitsemaan merta ja virtoja hänen oikean kätensä. <sup id="cite4"><a href="#fn4">[4]</a></sup> <sup id="cite5"><a href="#fn5">[5]</a></sup></p>
<p id="v27"><sup><small>27</small></sup>  Hän kutsuu minua: 'Sinä olet minun isäni, sinä minun Jumalani ja pelastukseni kallio'. </p>
<p id="v28"><sup><small>28</small></sup>  Ja minä asetan hänet esikoiseksi, maan kuninkaista korkeimmaksi. </p>
<p id="v29"><sup><small>29</small></sup>  Minä säilytän armoni hänelle iankaikkisesti, ja minun liittoni hänen kanssaan on luja. </p>
<p id="v30"><sup><small>30</small></sup>  Minä annan hänen jälkeläistensä säilyä iäti ja hänen valtaistuimensa niin kauan, kuin taivaat pysyvät. </p>
<p id="v31"><sup><small>31</small></sup>  Jos hänen poikansa hylkäävät minun lakini eivätkä vaella minun oikeuksieni mukaan, </p>
<p id="v32"><sup><small>32</small></sup>  jos he minun säädökseni rikkovat eivätkä noudata minun käskyjäni, </p>
<p id="v33"><sup><small>33</small></sup>  niin minä rankaisen vitsalla heidän rikoksensa ja heidän pahat tekonsa vitsauksilla; </p>
<p id="v34"><sup><small>34</small></sup>  mutta armoani en minä ota häneltä pois enkä vilpistele uskollisuudestani. </p>
<p id="v35"><sup><small>35</small></sup>  En minä liittoani riko, enkä muuta sitä, mikä on minun huuliltani lähtenyt. </p>
<p id="v36"><sup><small>36</small></sup>  Minä olen kerran vannonut pyhyyteni kautta, ja totisesti, minä en Daavidille valhettele: </p>
<p id="v37"><sup><small>37</small></sup>  'Hänen jälkeläisensä pysyvät iankaikkisesti, ja hänen valtaistuimensa on minun edessäni niinkuin aurinko, </p>
<p id="v38"><sup><small>38</small></sup>  se pysyy lujana iankaikkisesti niinkuin kuu. Ja todistaja pilvissä on uskollinen'." Sela. </p>
<p id="v39"><sup><small>39</small></sup>  Ja kuitenkin sinä hylkäsit voideltusi ja pidit häntä halpana ja olet vihastunut häneen. </p>
<p id="v40"><sup><small>40</small></sup>  Sinä olet purkanut palvelijasi liiton, olet häväissyt hänen kruununsa, olet heittänyt sen maahan. </p>
<p id="v41"><sup><small>41</small></sup>  Sinä olet särkenyt kaikki hänen muurinsa, olet pannut raunioiksi hänen linnoituksensa. </p>
<p id="v42"><sup><small>42</small></sup>  Kaikki tien kulkijat ovat häntä ryöstäneet, hän on joutunut naapuriensa häväistäväksi. </p>
<p id="v43"><sup><small>43</small></sup>  Sinä olet korottanut hänen vihollistensa oikean käden, olet tuottanut ilon kaikille hänen vihamiehillensä. </p>
<p id="v44"><sup><small>44</small></sup>  Sinä olet kääntänyt takaisin hänen miekkansa terän etkä ole sodassa pitänyt häntä pystyssä. </p>
<p id="v45"><sup><small>45</small></sup>  Sinä olet tehnyt hänen loistostansa lopun ja olet syössyt maahan hänen valtaistuimensa. </p>
<p id="v46"><sup><small>46</small></sup>  Sinä olet lyhentänyt hänen nuoruutensa päivät, olet hänet häpeällä peittänyt. Sela. </p>
<p id="v47"><sup><small>47</small></sup>  Kuinka kauan sinä, Herra, itsesi yhäti kätket? Kuinka kauan sinun vihasi tulena palaa? </p>
<p id="v48"><sup><small>48</small></sup>  Muista, kuinka lyhyt minun elämäni on, kuinka katoavaisiksi sinä olet luonut kaikki ihmislapset. </p>
<p id="v49"><sup><small>49</small></sup>  Kuka on se mies, joka jää eloon eikä kuoloa näe, joka pelastaa sielunsa tuonelan kädestä? Sela. </p>
<p id="v50"><sup><small>50</small></sup>  Herra, missä ovat sinun entiset armotekosi, jotka sinä uskollisuudessasi vannoit Daavidille? </p>
<p id="v51"><sup><small>51</small></sup>  Ajattele, Herra, palvelijaisi häpäisyä ja mitä minun kaikilta noilta monilta kansoilta täytyy povessani kestää, </p>
<p id="v52"><sup><small>52</small></sup>  kun, Herra, sinun vihollisesi herjaavat, herjaavat sinun voideltusi askeleita. </p>
<p id="v53"><sup><small>53</small></sup>  Kiitetty olkoon Herra iankaikkisesti. Amen, amen. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Psalms/88">Psalmien kirja - Luku 88</a></td>
        <td><a href="/fi/Bible/Psalms/Index">Indeksi</a></td>
        <td><a href="/fi/Bible/Psalms/90">Psalmien kirja - Luku 90</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 89:6 <i>Osa 2: Kuka voi vertailla</i>: <a href="/fi/The_Urantia_Book/97#p1_7">U-k 97:1.7</a>. </li>
  <li id="fn2"><a href="#cite2">↑</a> 89:7 <i>Paratiisin kokoontumiset</i>: <a href="/fi/The_Urantia_Book/43#p9_1">U-k 43:9.1</a>. </li>
  <li id="fn3"><a href="#cite3">↑</a> 89:18 <i>Osa 7: Sillä hän on kuninkaamme</i>: <a href="/fi/The_Urantia_Book/137#p8_4">U-k 137:8.4</a>. </li>
  <li id="fn4"><a href="#cite4">↑</a> 89:26 <i>Jumalan kutsuminen Isäksi</i>: <a href="/fi/The_Urantia_Book/1#p1_5">U-k 1:1.5</a>.  <i>Jumalan kutsuminen Isäksi</i>: <a href="/fi/The_Urantia_Book/1#p1_1">U-k 1:1.1</a>.  <i>Jumalan jälkeläinen</i>: <a href="/fi/The_Urantia_Book/1#p3_1">U-k 1:3.1</a>. </li>
  <li id="fn5"><a href="#cite5">↑</a> 89:26-27 <i>Jumala on meidän isämme</i>: <a href="/fi/The_Urantia_Book/149#p6_8">U-k 149:6.8</a>.  <i>Jumala on MINUN ISÄNI</i>: <a href="/fi/The_Urantia_Book/131#p10_5">U-k 131:10.5</a>.  <i>Jumala on meidän isämme</i>: <a href="/fi/The_Urantia_Book/141#p4_2">U-k 141:4.2</a>.  <i>Isä-lapsi-suhde</i>: <a href="/fi/The_Urantia_Book/131#p10_8">U-k 131:10.8</a>.  <i>Jumala: Kaikkien ihmisten rakastava Isä</i>: <a href="/fi/The_Urantia_Book/194#p4_6">U-k 194:4.6</a>.  <i>Isä-lapsi-suhde</i>: <a href="/fi/The_Urantia_Book/131#p10_6">U-k 131:10.6</a>. </li>
  <li id="fn6"><a href="#cite6">↑</a> 89:14 <i>oikeuden Jumala</i>: <a href="/fi/The_Urantia_Book/96#p6_3">U-k 96:6.3</a>. </li>
</ol>
</div>
