<!--
title: Psalmien kirja - Luku 31
description: 
published: true
date: 2022-10-6T10:23:20Z
tags: bible, bible—psalms
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Psalms/30">Psalmien kirja - Luku 30</a></td>
        <td><a href="/fi/Bible/Psalms/Index">Indeksi</a></td>
        <td><a href="/fi/Bible/Psalms/32">Psalmien kirja - Luku 32</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Veisuunjohtajalle; Daavidin virsi. </p>
<p id="v2"><sup><small>2</small></sup>  Herra, sinuun minä turvaan. Älä salli minun ikinä häpeään tulla, vapahda minut vanhurskaudessasi. </p>
<p id="v3"><sup><small>3</small></sup>  Kallista korvasi minun puoleeni, riennä, pelasta minut. Ole minulle turvakallio, vuorilinna, johon minut pelastat. </p>
<p id="v4"><sup><small>4</small></sup>  Sillä sinä olet minun kallioni ja linnani, ja nimesi tähden sinä minua johdat ja talutat. </p>
<p id="v5"><sup><small>5</small></sup>  Sinä päästät minut verkosta, jonka he ovat eteeni virittäneet, sillä sinä olet minun turvani. <sup id="cite1"><a href="#fn1">[1]</a></sup></p>
<p id="v6"><sup><small>6</small></sup>  Sinun käteesi minä annan henkeni, sinä, Herra, lunastat minut, sinä uskollinen Jumala. </p>
<p id="v7"><sup><small>7</small></sup>  Minä vihaan niitä, jotka seuraavat turhia epäjumalia, mutta minä turvaan Herraan. </p>
<p id="v8"><sup><small>8</small></sup>  Minä iloitsen ja riemuitsen sinun armostasi, kun sinä katsoit minun kurjuuttani, tunsit minun sieluni ahdistukset, </p>
<p id="v9"><sup><small>9</small></sup>  etkä jättänyt minua vihollisen valtaan, vaan asetit minun jalkani aukealle. </p>
<p id="v10"><sup><small>10</small></sup>  Armahda minua, Herra, sillä minulla on ahdistus; minun silmäni on surusta riutunut, niin myös minun sieluni ja ruumiini. </p>
<p id="v11"><sup><small>11</small></sup>  Sillä minun elämäni kuluu murheessa ja minun vuoteni huokauksissa. Minun voimani on rauennut pahain tekojeni tähden, ja minun luuni ovat riutuneet. </p>
<p id="v12"><sup><small>12</small></sup>  Kaikkien ahdistajaini tähden minä olen pilkaksi tullut, ylenpalttiseksi pilkaksi naapureilleni, peljätykseksi tuttavilleni; jotka minut kadulla näkevät, pakenevat minua. </p>
<p id="v13"><sup><small>13</small></sup>  Minä olen unhottunut ihmisten mielistä niinkuin kuollut, minä olen kuin rikottu astia. </p>
<p id="v14"><sup><small>14</small></sup>  Sillä minä kuulen monen parjaukset, kauhua kaikkialta, kun he keskenänsä pitävät neuvoa minua vastaan, aikovat ottaa minulta hengen. </p>
<p id="v15"><sup><small>15</small></sup>  Mutta sinuun, Herra, minä turvaan; minä sanon: "Sinä olet minun Jumalani". </p>
<p id="v16"><sup><small>16</small></sup>  Minun aikani ovat sinun kädessäsi, pelasta minut vihollisteni kädestä ja vainoojistani. </p>
<p id="v17"><sup><small>17</small></sup>  Valista kasvosi palvelijallesi, pelasta minut armossasi. </p>
<p id="v18"><sup><small>18</small></sup>  Herra, älä salli minun tulla häpeään, sillä sinua minä huudan avukseni. Jumalattomat tulkoot häpeään, vaietkoot ja vaipukoot tuonelaan. </p>
<p id="v19"><sup><small>19</small></sup>  Mykistykööt valheen huulet, jotka puhuvat vanhurskasta vastaan röyhkeästi, ylpeästi ja ylenkatseellisesti. </p>
<p id="v20"><sup><small>20</small></sup>  Kuinka suuri on sinun hyvyytesi, jonka talletat pelkääväisillesi ja jota osoitat sinuun turvaaville ihmislasten edessä! </p>
<p id="v21"><sup><small>21</small></sup>  Sinä peität heidät kasvojesi suojaan ihmisten salavehkeiltä; sinä kätket heidät turvaan kielten riidalta. </p>
<p id="v22"><sup><small>22</small></sup>  Kiitetty olkoon Herra, sillä hän osoitti minulle ihmeellisen armonsa piiritetyssä kaupungissa. </p>
<p id="v23"><sup><small>23</small></sup>  Minä sanoin hädässäni: "Minä olen sysätty pois sinun silmiesi edestä". Kuitenkin sinä kuulit minun rukousteni äänen, kun minä sinua huusin. </p>
<p id="v24"><sup><small>24</small></sup>  Rakastakaa Herraa, kaikki hänen hurskaansa. Herra varjelee uskolliset, mutta ylpeileväisille hän kostaa monin kerroin. </p>
<p id="v25"><sup><small>25</small></sup>  Olkaa lujat, ja olkoon teidän sydämenne rohkea, te kaikki, jotka Herraa odotatte. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Psalms/30">Psalmien kirja - Luku 30</a></td>
        <td><a href="/fi/Bible/Psalms/Index">Indeksi</a></td>
        <td><a href="/fi/Bible/Psalms/32">Psalmien kirja - Luku 32</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 31:5 <i>Käsiin luovuttaa henki</i>: <a href="/fi/The_Urantia_Book/188#p3_4">U-k 188:3.4</a>. </li>
</ol>
</div>
