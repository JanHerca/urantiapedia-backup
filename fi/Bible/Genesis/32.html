<!--
title: Ensimmäinen Mooseksen kirja - Luku 32
description: 
published: true
date: 2023-11-8T20:28:17Z
tags: bible, bible—genesis
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td>
        <a href="/fi/Bible/Genesis/31">
          <span class="mdi mdi-arrow-left-drop-circle"></span><span class="pl-2">Ensimmäinen Mooseksen kirja - Luku 31</span>
        </a>
        </td>
        <td>
        <a href="/fi/Bible/Genesis/Index">
          <span class="mdi mdi-book-open-variant"></span><span class="pl-2">Indeksi</span>
        </a>
        </td>
        <td>
        <a href="/fi/Bible/Genesis/33">
          <span class="pr-2">Ensimmäinen Mooseksen kirja - Luku 33</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<p id="v1"><sup><small>1</small></sup>  Mutta Jaakob kulki tietänsä; ja Jumalan enkeleitä tuli häntä vastaan. </p>
<p id="v2"><sup><small>2</small></sup>  Ja nähdessään heidät Jaakob sanoi: "Tämä on Jumalan sotajoukkoa". Ja hän antoi sille paikalle nimen Mahanaim. </p>
<p id="v3"><sup><small>3</small></sup>  Sitten Jaakob lähetti sanansaattajat edellään veljensä Eesaun luo Seirin maahan, Edomin alueelle. </p>
<p id="v4"><sup><small>4</small></sup>  Ja hän käski heitä sanoen: "Sanokaa herralleni Eesaulle näin: 'Sinun palvelijasi Jaakob sanoo: Minä olen oleskellut Laabanin luona ja viipynyt siellä tähän saakka; </p>
<p id="v5"><sup><small>5</small></sup>  ja minä olen saanut raavaita, aaseja, pikkukarjaa, palvelijoita ja palvelijattaria ja lähetän nyt sanan herralleni, että saisin armon sinun silmiesi edessä'." </p>
<p id="v6"><sup><small>6</small></sup>  Sanansaattajat palasivat Jaakobin luo ja sanoivat: "Me tulimme veljesi Eesaun luo; hän on jo matkalla sinua vastaan, neljäsataa miestä mukanaan". </p>
<p id="v7"><sup><small>7</small></sup>  Silloin valtasi Jaakobin suuri pelko ja ahdistus. Ja hän jakoi väen, joka oli hänen kanssansa, ja pikkukarjan ja raavaskarjan ja kamelit kahteen joukkoon. </p>
<p id="v8"><sup><small>8</small></sup>  Sillä hän ajatteli: "Jos Eesau hyökkää toisen joukon kimppuun ja tuhoaa sen, niin toinen joukko pääsee pakoon". </p>
<p id="v9"><sup><small>9</small></sup>  Ja Jaakob sanoi: "Isäni Aabrahamin Jumala ja isäni Iisakin Jumala, Herra, sinä, joka sanoit minulle: 'Palaja maahasi ja sukusi luo, niin minä teen sinulle hyvää!' </p>
<p id="v10"><sup><small>10</small></sup>  Minä olen liian halpa kaikkeen siihen armoon ja kaikkeen siihen uskollisuuteen, jota sinä olet palvelijallesi osoittanut; sillä ainoastaan sauva kädessäni minä kuljin tämän Jordanin yli, ja nyt on minulle karttunut kaksi joukkoa. </p>
<p id="v11"><sup><small>11</small></sup>  Pelasta minut veljeni Eesaun käsistä, sillä minä pelkään, että hän tulee ja tuhoaa minut ynnä äidit lapsineen. </p>
<p id="v12"><sup><small>12</small></sup>  Olethan itse sanonut: 'Minä teen sinulle hyvää ja annan sinun jälkeläistesi luvun tulla paljoksi kuin meren hiekka, jota ei voida lukea sen paljouden tähden'." </p>
<p id="v13"><sup><small>13</small></sup>  Ja hän jäi siihen siksi yöksi. Sitten hän erotti omaisuudestaan lahjaksi veljelleen Eesaulle </p>
<p id="v14"><sup><small>14</small></sup>  kaksisataa vuohta ja kaksikymmentä vuohipukkia, kaksisataa uuhta ja kaksikymmentä oinasta, </p>
<p id="v15"><sup><small>15</small></sup>  kolmekymmentä imettävää kamelia varsoinensa, neljäkymmentä lehmää ja kymmenen härkää, kaksikymmentä aasintammaa ja kymmenen aasia. </p>
<p id="v16"><sup><small>16</small></sup>  Ja hän jätti ne palvelijainsa haltuun, kunkin lauman erikseen, ja sanoi palvelijoilleen: "Menkää minun edelläni ja jättäkää välimatka kunkin lauman välille". </p>
<p id="v17"><sup><small>17</small></sup>  Ja hän käski ensimmäistä sanoen: "Kun veljeni Eesau kohtaa sinut ja kysyy: 'Kenen sinä olet, ja mihin menet, ja kenen ovat nuo elukat tuolla edelläsi?' </p>
<p id="v18"><sup><small>18</small></sup>  niin vastaa: 'Ne ovat palvelijasi Jaakobin, lähetetyt lahjaksi herralleni Eesaulle; ja katso, myös hän itse tulee jäljessämme'." </p>
<p id="v19"><sup><small>19</small></sup>  Samoin hän käski toista ja kolmatta ja kaikkia muita, jotka laumoja ajoivat, sanoen: "Juuri näin on teidän sanottava Eesaulle, kun tapaatte hänet. </p>
<p id="v20"><sup><small>20</small></sup>  Ja sanokaa myös: 'Katso, sinun palvelijasi Jaakob tulee meidän jäljessämme'." Sillä hän ajatteli: "Minä koetan lepyttää häntä lahjalla, joka kulkee edelläni. Sitten astun itse hänen kasvojensa eteen; ehkä hän ottaa minut ystävällisesti vastaan." </p>
<p id="v21"><sup><small>21</small></sup>  Niin lahja kulki hänen edellänsä, mutta itse hän jäi siksi yöksi leiriin. </p>
<p id="v22"><sup><small>22</small></sup>  Mutta yöllä hän nousi, otti molemmat vaimonsa ja molemmat orjattarensa ja yksitoista lastansa ja meni kahlauspaikasta Jabbokin yli. </p>
<p id="v23"><sup><small>23</small></sup>  Ja hän otti heidät ja vei heidät joen yli ja vei sen yli kaiken, mitä hänellä oli. </p>
<p id="v24"><sup><small>24</small></sup>  Ja Jaakob jäi yksinänsä toiselle puolelle. Silloin painiskeli hänen kanssaan muuan mies päivän koittoon saakka. </p>
<p id="v25"><sup><small>25</small></sup>  Ja kun mies huomasi, ettei hän häntä voittanut, iski hän häntä lonkkaluuhun, niin että Jaakobin lonkka nyrjähti hänen painiskellessaan hänen kanssaan. </p>
<p id="v26"><sup><small>26</small></sup>  Ja mies sanoi: "Päästä minut, sillä päivä koittaa". Mutta hän vastasi: "En päästä sinua, ellet siunaa minua". </p>
<p id="v27"><sup><small>27</small></sup>  Ja hän sanoi hänelle: "Mikä sinun nimesi on?" Hän vastasi: "Jaakob". </p>
<p id="v28"><sup><small>28</small></sup>  Silloin hän sanoi: "Sinun nimesi älköön enää olko Jaakob, vaan Israel, sillä sinä olet taistellut Jumalan ja ihmisten kanssa ja olet voittanut". </p>
<p id="v29"><sup><small>29</small></sup>  Ja Jaakob kysyi ja sanoi: "Ilmoita nimesi". Hän vastasi: "Miksi kysyt minun nimeäni?" Ja hän siunasi hänet siinä. </p>
<p id="v30"><sup><small>30</small></sup>  Ja Jaakob antoi sille paikalle nimen Penuel, "sillä", sanoi hän, "minä olen nähnyt Jumalan kasvoista kasvoihin, ja kuitenkin on minun henkeni pelastunut". </p>
<p id="v31"><sup><small>31</small></sup>  Ja kun hän oli kulkenut Penuelin ohitse, nousi aurinko; mutta hän ontui lonkkaansa. </p>
<p id="v32"><sup><small>32</small></sup>  Sentähden israelilaiset eivät vielä tänäkään päivänä syö reisijännettä, joka kulkee lonkkaluun yli; sillä hän iski Jaakobia lonkkaluuhun, reisijänteen kohdalle. <sup id="cite1"><a href="#fn1">[1]</a></sup></p>
<br/>
<figure class="table chapter-navigator">
  <table>
    <tbody>
      <tr>
        <td>
        <a href="/fi/Bible/Genesis/31">
          <span class="mdi mdi-arrow-left-drop-circle"></span><span class="pl-2">Ensimmäinen Mooseksen kirja - Luku 31</span>
        </a>
        </td>
        <td>
        <a href="/fi/Bible/Genesis/Index">
          <span class="mdi mdi-book-open-variant"></span><span class="pl-2">Indeksi</span>
        </a>
        </td>
        <td>
        <a href="/fi/Bible/Genesis/33">
          <span class="pr-2">Ensimmäinen Mooseksen kirja - Luku 33</span><span class="mdi mdi-arrow-right-drop-circle"></span>
        </a>
        </td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 32:32 <i>Israelin lapset</i>: <a href="/fi/The_Urantia_Book/96#p2_3">U-k 96:2.3</a>. </li>
</ol>
</div>
