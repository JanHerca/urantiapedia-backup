<!--
title: Ensimmäinen Mooseksen kirja - Luku 35
description: 
published: true
date: 2022-10-6T10:23:20Z
tags: bible, bible—genesis
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Genesis/34">Ensimmäinen Mooseksen kirja - Luku 34</a></td>
        <td><a href="/fi/Bible/Genesis/Index">Indeksi</a></td>
        <td><a href="/fi/Bible/Genesis/36">Ensimmäinen Mooseksen kirja - Luku 36</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Jumala sanoi Jaakobille: "Nouse, mene Beeteliin, asetu sinne ja rakenna sinne alttari Jumalalle, joka ilmestyi sinulle paetessasi veljeäsi Eesauta". </p>
<p id="v2"><sup><small>2</small></sup>  Niin Jaakob sanoi perheellensä ja kaikille, jotka olivat hänen kanssaan: "Poistakaa vieraat jumalat, joita teillä on keskuudessanne, puhdistautukaa ja muuttakaa vaatteenne. </p>
<p id="v3"><sup><small>3</small></sup>  Ja nouskaamme ja menkäämme Beeteliin, rakentaakseni sinne alttarin Jumalalle, joka kuuli minua ahdistukseni aikana ja oli minun kanssani tiellä, jota vaelsin." </p>
<p id="v4"><sup><small>4</small></sup>  Niin he jättivät Jaakobille kaikki vieraat jumalat, jotka olivat heidän hallussansa, sekä renkaat, jotka olivat heidän korvissaan, ja Jaakob kätki ne maahan tammen alle, joka oli Sikemissä. </p>
<p id="v5"><sup><small>5</small></sup>  Ja he lähtivät liikkeelle; ja Jumalan kauhu valtasi heidän ympärillään olevat kaupungit, niin etteivät nämä ajaneet takaa Jaakobin poikia. </p>
<p id="v6"><sup><small>6</small></sup>  Ja Jaakob saapui Luusiin, joka on Kanaanin maassa, se on Beeteliin, kaiken väen kanssa, joka oli hänen seurassaan. </p>
<p id="v7"><sup><small>7</small></sup>  Ja hän rakensi sinne alttarin ja nimitti paikan Eel-Beeteliksi, koska Jumala oli siellä ilmestynyt hänelle, silloin kun hän pakeni veljeään. </p>
<p id="v8"><sup><small>8</small></sup>  Mutta Debora, Rebekan imettäjä, kuoli, ja hänet haudattiin Beetelin alapuolelle tammen alle, ja se sai siitä nimen "Itkutammi". </p>
<p id="v9"><sup><small>9</small></sup>  Ja Jumala ilmestyi jälleen Jaakobille hänen palattuaan Mesopotamiasta ja siunasi hänet. </p>
<p id="v10"><sup><small>10</small></sup>  Ja Jumala sanoi hänelle: "Sinun nimesi on Jaakob; mutta älköön sinua enää kutsuttako Jaakobiksi, vaan nimesi olkoon Israel". - Niin hän sai nimen Israel. </p>
<p id="v11"><sup><small>11</small></sup>  Ja Jumala sanoi hänelle: "Minä olen Jumala, Kaikkivaltias; ole hedelmällinen ja lisäänny. Kansa, suuri kansojen joukko on sinusta tuleva, ja kuninkaita lähtee sinun kupeistasi. <sup id="cite1"><a href="#fn1">[1]</a></sup></p>
<p id="v12"><sup><small>12</small></sup>  Ja maan, jonka minä olen antanut Aabrahamille ja Iisakille, minä annan sinulle; myöskin sinun jälkeläisillesi minä annan sen maan." </p>
<p id="v13"><sup><small>13</small></sup>  Ja Jumala kohosi ylös hänen luotaan siitä paikasta, jossa hän oli häntä puhutellut. </p>
<p id="v14"><sup><small>14</small></sup>  Ja Jaakob pystytti patsaan siihen paikkaan, jossa hän oli häntä puhutellut, kivipatsaan, ja vuodatti juomauhrin sen päälle ja kaatoi öljyä sen päälle. </p>
<p id="v15"><sup><small>15</small></sup>  Ja Jaakob nimitti sen paikan, jossa Jumala oli häntä puhutellut, Beeteliksi. </p>
<p id="v16"><sup><small>16</small></sup>  Sitten he lähtivät liikkeelle Beetelistä. Ja kun vielä oli jonkun verran matkaa Efrataan, joutui Raakel synnytystuskiin, ja hänen synnytystuskansa olivat hyvin kovat. </p>
<p id="v17"><sup><small>17</small></sup>  Ja kun hänen synnytystuskansa olivat kovimmillaan, sanoi kätilövaimo hänelle: "Älä pelkää, sillä tälläkin kertaa sinä saat pojan". </p>
<p id="v18"><sup><small>18</small></sup>  Mutta kun hänen henkensä oli lähtemäisillään, sillä hänen oli kuoltava, antoi hän hänelle nimen Benoni, mutta hänen isänsä antoi hänelle nimen Benjamin. </p>
<p id="v19"><sup><small>19</small></sup>  Niin Raakel kuoli siellä, ja hänet haudattiin Efratan tien varteen, se on Beetlehemiin. </p>
<p id="v20"><sup><small>20</small></sup>  Ja Jaakob pystytti hänen haudalleen patsaan; tämä Raakelin hautapatsas on olemassa vielä tänäkin päivänä. </p>
<p id="v21"><sup><small>21</small></sup>  Ja Israel lähti liikkeelle sieltä ja pystytti telttansa tuolle puolen Karjatornia. </p>
<p id="v22"><sup><small>22</small></sup>  Ja tapahtui, kun Israel asui siinä maassa, että Ruuben meni ja makasi Bilhan, isänsä sivuvaimon, kanssa. Ja Israel sai sen kuulla. </p>
<p id="v23"><sup><small>23</small></sup>  Jaakobilla oli kaksitoista poikaa. Leean pojat olivat Ruuben, Jaakobin esikoinen, Simeon, Leevi, Juuda, Isaskar ja Sebulon. </p>
<p id="v24"><sup><small>24</small></sup>  Raakelin pojat olivat Joosef ja Benjamin. </p>
<p id="v25"><sup><small>25</small></sup>  Bilhan, Raakelin orjattaren, pojat olivat Daan ja Naftali. </p>
<p id="v26"><sup><small>26</small></sup>  Silpan, Leean orjattaren, pojat olivat Gaad ja Asser. Nämä ovat ne Jaakobin pojat, jotka syntyivät hänelle Mesopotamiassa. </p>
<p id="v27"><sup><small>27</small></sup>  Ja Jaakob saapui isänsä Iisakin luo Mamreen, Kirjat-Arbaan, se on Hebroniin, jossa Aabraham ja Iisak olivat asuneet muukalaisina. </p>
<p id="v28"><sup><small>28</small></sup>  Ja Iisakin elinaika oli sata kahdeksankymmentä vuotta. </p>
<p id="v29"><sup><small>29</small></sup>  Ja Iisak vaipui kuolemaan ja tuli otetuksi heimonsa tykö, vanhana ja elämästä kyllänsä saaneena. Ja hänen poikansa Eesau ja Jaakob hautasivat hänet. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Genesis/34">Ensimmäinen Mooseksen kirja - Luku 34</a></td>
        <td><a href="/fi/Bible/Genesis/Index">Indeksi</a></td>
        <td><a href="/fi/Bible/Genesis/36">Ensimmäinen Mooseksen kirja - Luku 36</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 35:11 <i>Isän kupeet</i>: <a href="/fi/The_Urantia_Book/74#p7_8">U-k 74:7.8</a>.  <i>Osa 1: Kaikkivaltias</i>: <a href="/fi/The_Urantia_Book/96#p5_7">U-k 96:5.7</a>. </li>
</ol>
</div>
