<!--
title: Ensimmäinen Mooseksen kirja - Luku 38
description: 
published: true
date: 2022-10-6T10:23:20Z
tags: bible, bible—genesis
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Genesis/37">Ensimmäinen Mooseksen kirja - Luku 37</a></td>
        <td><a href="/fi/Bible/Genesis/Index">Indeksi</a></td>
        <td><a href="/fi/Bible/Genesis/39">Ensimmäinen Mooseksen kirja - Luku 39</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Siihen aikaan Juuda lähti pois veljiensä luota ja asettui erään Adullamissa asuvan miehen luo, jonka nimi oli Hiira. </p>
<p id="v2"><sup><small>2</small></sup>  Siellä Juuda näki Suua nimisen kanaanilaisen miehen tyttären, ja hän otti tämän luokseen ja yhtyi häneen. </p>
<p id="v3"><sup><small>3</small></sup>  Ja hän tuli raskaaksi ja synnytti pojan; ja hän antoi hänelle nimen Eer. </p>
<p id="v4"><sup><small>4</small></sup>  Ja taas hän tuli raskaaksi ja synnytti pojan ja antoi hänelle nimen Oonan. </p>
<p id="v5"><sup><small>5</small></sup>  Ja hän synnytti vieläkin pojan ja antoi hänelle nimen Seela; ja synnyttäessään hänet hän oli Kesibissä. </p>
<p id="v6"><sup><small>6</small></sup>  Ja Juuda otti Eerille, esikoisellensa, vaimon, jonka nimi oli Taamar. <sup id="cite1"><a href="#fn1">[1]</a></sup></p>
<p id="v7"><sup><small>7</small></sup>  Mutta Eer, Juudan esikoinen, ei ollut Herralle otollinen; sentähden Herra antoi hänen kuolla. </p>
<p id="v8"><sup><small>8</small></sup>  Niin Juuda sanoi Oonanille: "Yhdy veljesi leskeen ja ota hänet avioksesi ja herätä siemen veljellesi". </p>
<p id="v9"><sup><small>9</small></sup>  Mutta kun Oonan tiesi, ettei jälkeläinen olisi oleva hänen, niin hän antoi, aina kun yhtyi veljensä vaimoon, siemenensä mennä maahan, ettei hankkisi jälkeläistä veljelleen. </p>
<p id="v10"><sup><small>10</small></sup>  Mutta se, minkä hän teki, oli paha Herran silmissä; sentähden hän antoi hänenkin kuolla. </p>
<p id="v11"><sup><small>11</small></sup>  Silloin Juuda sanoi miniällensä Taamarille: "Asu leskenä isäsi talossa, kunnes poikani Seela joutuu täysikasvuiseksi". Hän näet ajatteli: "Kun ei vain tämäkin kuolisi niinkuin hänen veljensä". Niin Taamar meni pois ja jäi asumaan isänsä kotiin. </p>
<p id="v12"><sup><small>12</small></sup>  Pitkän aikaa sen jälkeen Suuan tytär, Juudan vaimo, kuoli. Suruajan mentyä Juuda lähti ystävänsä adullamilaisen Hiiran kanssa Timnaan lammastensa keritsiäisiin. </p>
<p id="v13"><sup><small>13</small></sup>  Niin tuotiin Taamarille tämä sanoma: "Katso, appesi menee Timnaan keritsemään lampaitaan". </p>
<p id="v14"><sup><small>14</small></sup>  Silloin hän riisui pois leskenvaatteensa ja verhoutui huntuun peittäytyen siihen ja istui Eenaimin portille, Timnaan vievän tien varteen. Sillä hän oli nähnyt, että vaikka Seela oli täysikasvuinen, ei häntä annettu hänelle vaimoksi. </p>
<p id="v15"><sup><small>15</small></sup>  Kun nyt Juuda näki hänet, luuli hän häntä portoksi; sillä hän oli peittänyt kasvonsa. </p>
<p id="v16"><sup><small>16</small></sup>  Ja hän poikkesi hänen luokseen tiepuoleen ja sanoi: "Anna minun yhtyä sinuun". Hän näet ei tiennyt, että nainen oli hänen miniänsä. Tämä vastasi: "Mitä annat minulle saadaksesi yhtyä minuun?" </p>
<p id="v17"><sup><small>17</small></sup>  Hän sanoi: "Lähetän sinulle vohlan laumastani". Nainen vastasi: "Annatko minulle pantin, kunnes sen lähetät?" </p>
<p id="v18"><sup><small>18</small></sup>  Hän sanoi: "Mitä on minun annettava sinulle pantiksi?" Hän vastasi: "Sinettisi, nauhasi ja sauvasi, joka on kädessäsi". Niin hän antoi ne hänelle ja yhtyi häneen, ja hän tuli hänestä raskaaksi. </p>
<p id="v19"><sup><small>19</small></sup>  Ja hän nousi ja meni sieltä ja pani pois huntunsa ja pukeutui leskenvaatteisiinsa. </p>
<p id="v20"><sup><small>20</small></sup>  Mutta Juuda lähetti adullamilaisen ystävänsä viemään vohlaa, saadaksensa takaisin pantin naiselta; mutta hän ei löytänyt häntä. </p>
<p id="v21"><sup><small>21</small></sup>  Ja hän kyseli sen paikkakunnan miehiltä ja sanoi: "Missä on se pyhäkköportto, joka istui Eenaimissa tien varressa?" He vastasivat: "Ei täällä ole ollut mitään pyhäkköporttoa". </p>
<p id="v22"><sup><small>22</small></sup>  Ja hän palasi Juudan luo ja sanoi: "En löytänyt häntä; ja myös sen paikkakunnan miehet sanoivat, ettei siellä ole ollutkaan mitään pyhäkköporttoa". </p>
<p id="v23"><sup><small>23</small></sup>  Silloin Juuda sanoi: "Pitäköön sen sitten, ettemme joutuisi häpeään. Katso, minä olen lähettänyt tämän vohlan, mutta sinä et ole löytänyt häntä." </p>
<p id="v24"><sup><small>24</small></sup>  Noin kolmen kuukauden kuluttua ilmoitettiin Juudalle: "Sinun miniäsi Taamar on harjoittanut haureutta, ja haureudesta hän on myös tullut raskaaksi". Juuda sanoi: "Viekää hänet poltettavaksi". <sup id="cite2"><a href="#fn2">[2]</a></sup></p>
<p id="v25"><sup><small>25</small></sup>  Mutta kun häntä vietiin, lähetti hän sanan apelleen sanoen: "Minä olen raskaana siitä miehestä, jonka nämä ovat". Ja hän käski sanoa: "Tarkasta, kenen tämä sinetti, nämä nauhat ja tämä sauva ovat". </p>
<p id="v26"><sup><small>26</small></sup>  Ja Juuda tunsi ne ja sanoi: "Hän on oikeassa minua vastaan, koska minä en antanut häntä pojalleni Seelalle". Ei hän kuitenkaan enää yhtynyt häneen. </p>
<p id="v27"><sup><small>27</small></sup>  Kun hänen synnyttämisensä aika tuli, katso, hänen kohdussaan oli kaksoiset. </p>
<p id="v28"><sup><small>28</small></sup>  Ja hänen synnyttäessään pisti toinen kätensä ulos; kätilövaimo otti punaista lankaa ja sitoi sen hänen käteensä ja sanoi: "Tämä tuli ensiksi ulos". </p>
<p id="v29"><sup><small>29</small></sup>  Mutta kun hän sitten taas veti kätensä takaisin, katso, silloin tuli hänen veljensä ulos; ja kätilövaimo sanoi: "Minkä repeämän oletkaan reväissyt itsellesi!" Ja hän sai nimen Peres. </p>
<p id="v30"><sup><small>30</small></sup>  Sitten tuli hänen veljensä, jonka kädessä oli punainen lanka; ja hän sai nimen Serah. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Genesis/37">Ensimmäinen Mooseksen kirja - Luku 37</a></td>
        <td><a href="/fi/Bible/Genesis/Index">Indeksi</a></td>
        <td><a href="/fi/Bible/Genesis/39">Ensimmäinen Mooseksen kirja - Luku 39</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 38:6-10 <i>Varamiehet</i>: <a href="/fi/The_Urantia_Book/83#p5_4">U-k 83:5.4</a>. </li>
  <li id="fn2"><a href="#cite2">↑</a> 38:24 <i>Polttakaa aikuinen nainen tulella</i>: <a href="/fi/The_Urantia_Book/70#p10_14">U-k 70:10.14</a>. </li>
</ol>
</div>
