<!--
title: Ensimmäinen Mooseksen kirja - Luku 45
description: 
published: true
date: 2022-10-6T10:23:20Z
tags: bible, bible—genesis
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Genesis/44">Ensimmäinen Mooseksen kirja - Luku 44</a></td>
        <td><a href="/fi/Bible/Genesis/Index">Indeksi</a></td>
        <td><a href="/fi/Bible/Genesis/46">Ensimmäinen Mooseksen kirja - Luku 46</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Silloin Joosef ei voinut kauemmin hillitä itseään kaikkien niiden nähden, jotka seisoivat hänen ympärillään. Hän huusi: "Antakaa kaikkien mennä pois minun luotani!" Niin ei ollut ketään saapuvilla, kun Joosef ilmaisi itsensä veljilleen. </p>
<p id="v2"><sup><small>2</small></sup>  Ja hän purskahti ääneensä itkemään, niin että egyptiläiset ja faraon hoviväki sen kuulivat. </p>
<p id="v3"><sup><small>3</small></sup>  Ja Joosef sanoi veljilleen: "Minä olen Joosef. Vieläkö minun isäni elää?" Mutta hänen veljensä eivät voineet vastata hänelle, niin hämmästyksissään he olivat hänen edessään. </p>
<p id="v4"><sup><small>4</small></sup>  Mutta Joosef sanoi veljilleen: "Tulkaa tänne luokseni". Ja he tulivat. Niin hän sanoi: "Minä olen Joosef, teidän veljenne, jonka myitte Egyptiin. </p>
<p id="v5"><sup><small>5</small></sup>  Mutta älkää nyt olko murheissanne älkääkä pahoitelko sitä, että olette myyneet minut tänne, sillä Jumala on minut lähettänyt teidän edellänne pitääkseen teidät hengissä. </p>
<p id="v6"><sup><small>6</small></sup>  Kaksi vuotta on nyt nälänhätä ollut maassa, ja vielä on jäljellä viisi vuotta, joina ei kynnetä eikä eloa korjata. </p>
<p id="v7"><sup><small>7</small></sup>  Niin Jumala lähetti minut teidän edellänne säilyttääkseen teille jälkeläisiä maan päällä ja pitääkseen teidät hengissä, pelastukseksi monille. </p>
<p id="v8"><sup><small>8</small></sup>  Ette siis te ole lähettäneet minua tänne, vaan Jumala; hän asetti minut faraon neuvonantajaksi ja koko hänen hovinsa herraksi ja koko Egyptin maan valtiaaksi. </p>
<p id="v9"><sup><small>9</small></sup>  Menkää, rientäkää minun isäni tykö ja sanokaa hänelle: 'Näin sanoo poikasi Joosef: Jumala on asettanut minut koko Egyptin herraksi, tule luokseni, älä viivyttele! </p>
<p id="v10"><sup><small>10</small></sup>  Sinä saat asettua Goosenin maakuntaan ja olla minun läheisyydessäni, sinä ja sinun lapsesi ja lastesi lapset, pikkukarjasi ja raavaskarjasi, kaikki, mitä sinulla on. </p>
<p id="v11"><sup><small>11</small></sup>  Minä elätän sinua siellä - vielä on näet viisi nälkävuotta - niin ettet sinä eikä sinun perheesi eikä kukaan omaisistasi ole sortuva puutteeseen.' </p>
<p id="v12"><sup><small>12</small></sup>  Te näette omin silmin, ja myöskin veljeni Benjamin näkee, että minä itse teille puhun. </p>
<p id="v13"><sup><small>13</small></sup>  Kertokaa siis isällenne kaikesta siitä kunniasta, joka on tullut minun osakseni Egyptissä, ja kaikesta, mitä olette nähneet, ja rientäkää ja tuokaa isäni tänne." </p>
<p id="v14"><sup><small>14</small></sup>  Ja hän lankesi veljensä Benjaminin kaulaan ja itki, ja myöskin Benjamin itki hänen kaulassaan. </p>
<p id="v15"><sup><small>15</small></sup>  Ja hän suuteli kaikkia veljiään ja itki heidän rinnoillaan. Senjälkeen hänen veljensä puhelivat hänen kanssaan. </p>
<p id="v16"><sup><small>16</small></sup>  Kun sanoma siitä, että Joosefin veljet olivat saapuneet, kuului faraon hoviin, oli se faraon ja kaikkien hänen palvelijainsa mieleen. </p>
<p id="v17"><sup><small>17</small></sup>  Ja farao sanoi Joosefille: "Sano veljillesi: 'Tehkää näin: sälyttäkää kuormat juhtainne selkään ja lähtekää kotiin Kanaanin maahan, </p>
<p id="v18"><sup><small>18</small></sup>  ottakaa isänne ja perheenne ja tulkaa minun luokseni, niin minä annan teille parasta, mitä Egyptissä on, ja te saatte syödä maan lihavuudesta'. </p>
<p id="v19"><sup><small>19</small></sup>  Ja näin sinun on käskettävä heitä: 'Tehkää näin: ottakaa itsellenne vaunuja Egyptin maasta lapsianne ja vaimojanne varten ja tuokaa isänne ja tulkaa. </p>
<p id="v20"><sup><small>20</small></sup>  Älkää surko taloustavaroitanne, sillä mitä parasta on koko Egyptin maassa, se on oleva teidän omanne.'" </p>
<p id="v21"><sup><small>21</small></sup>  Israelin pojat tekivät niin, ja Joosef antoi heille vaunuja faraon käskyn mukaan sekä evästä matkaa varten. <sup id="cite1"><a href="#fn1">[1]</a></sup></p>
<p id="v22"><sup><small>22</small></sup>  Hän antoi kullekin heistä juhlapuvun, mutta Benjaminille hän antoi kolmesataa hopeasekeliä sekä viisi juhlapukua. </p>
<p id="v23"><sup><small>23</small></sup>  Samoin hän lähetti isälleen lahjaksi kymmenen aasia, jotka olivat kuormitetut Egyptin parhaimmilla tavaroilla, ja kymmenen aasintammaa, jotka kantoivat viljaa ja leipää sekä eväitä hänen isälleen matkaa varten. </p>
<p id="v24"><sup><small>24</small></sup>  Sitten hän päästi veljensä menemään ja sanoi heille: "Älkää riidelkö matkalla". </p>
<p id="v25"><sup><small>25</small></sup>  Niin he lähtivät Egyptistä ja tulivat isänsä Jaakobin luo Kanaanin maahan. </p>
<p id="v26"><sup><small>26</small></sup>  Ja he kertoivat hänelle ja sanoivat: "Joosef on vielä elossa ja on koko Egyptin maan valtias". Mutta hänen sydämensä pysyi kylmänä, sillä hän ei uskonut heitä. </p>
<p id="v27"><sup><small>27</small></sup>  Niin he kertoivat hänelle kaiken, mitä Joosef oli heille puhunut. Ja kun hän näki vaunut, jotka Joosef oli lähettänyt häntä tuomaan, niin elpyi heidän isänsä Jaakobin henki. </p>
<p id="v28"><sup><small>28</small></sup>  Ja Israel sanoi: "Nyt on minulla kyllin; poikani Joosef elää vielä, minä menen häntä katsomaan, ennenkuin kuolen". </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Genesis/44">Ensimmäinen Mooseksen kirja - Luku 44</a></td>
        <td><a href="/fi/Bible/Genesis/Index">Indeksi</a></td>
        <td><a href="/fi/Bible/Genesis/46">Ensimmäinen Mooseksen kirja - Luku 46</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 45:21 <i>Israelin lapset</i>: <a href="/fi/The_Urantia_Book/96#p2_3">U-k 96:2.3</a>. </li>
</ol>
</div>
