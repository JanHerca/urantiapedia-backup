<!--
title: Ensimmäinen Mooseksen kirja - Luku 7
description: 
published: true
date: 2022-10-6T10:23:20Z
tags: bible, bible—genesis
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Genesis/6">Ensimmäinen Mooseksen kirja - Luku 6</a></td>
        <td><a href="/fi/Bible/Genesis/Index">Indeksi</a></td>
        <td><a href="/fi/Bible/Genesis/8">Ensimmäinen Mooseksen kirja - Luku 8</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Herra sanoi Nooalle: "Mene sinä ja koko perheesi arkkiin, sillä sinut minä olen tässä sukukunnassa havainnut hurskaaksi edessäni. </p>
<p id="v2"><sup><small>2</small></sup>  Kaikkia puhtaita eläimiä ota luoksesi seitsemän paria, koiraita ja naaraita, mutta epäpuhtaita eläimiä kutakin yksi pari, koiras ja naaras. </p>
<p id="v3"><sup><small>3</small></sup>  Niin myös taivaan lintuja seitsemän paria, koiraita ja naaraita, että siemen säilyisi elossa koko maan päällä. </p>
<p id="v4"><sup><small>4</small></sup>  Sillä seitsemän päivän kuluttua minä annan sataa maan päälle neljäkymmentä päivää ja neljäkymmentä yötä ja hävitän maan päältä kaikki olennot, jotka olen tehnyt." <sup id="cite1"><a href="#fn1">[1]</a></sup></p>
<p id="v5"><sup><small>5</small></sup>  Ja Nooa teki näin, aivan niin kuin Herra oli hänen käskenyt tehdä. </p>
<p id="v6"><sup><small>6</small></sup>  Nooa oli kuudensadan vuoden vanha, kun vedenpaisumus tuli maan päälle. </p>
<p id="v7"><sup><small>7</small></sup>  Ja Nooa ja hänen poikansa, vaimonsa ja miniänsä hänen kanssaan menivät arkkiin vedenpaisumusta pakoon. </p>
<p id="v8"><sup><small>8</small></sup>  Puhtaita eläimiä ja epäpuhtaita eläimiä, lintuja ja kaikkia, joita maassa matelee, </p>
<p id="v9"><sup><small>9</small></sup>  meni Nooan luo arkkiin kaksittain, koiras ja naaras, niinkuin Jumala oli Nooalle käskyn antanut. </p>
<p id="v10"><sup><small>10</small></sup>  Ja niiden seitsemän päivän kuluttua tuli vedenpaisumus maan päälle. <sup id="cite2"><a href="#fn2">[2]</a></sup></p>
<p id="v11"><sup><small>11</small></sup>  Ja sinä vuonna, jona Nooa oli kuudensadan vuoden vanha, sen toisena kuukautena, kuukauden seitsemäntenätoista päivänä, sinä päivänä puhkesivat kaikki suuren syvyyden lähteet, ja taivaan akkunat aukenivat. </p>
<p id="v12"><sup><small>12</small></sup>  Ja satoi rankasti maan päälle neljäkymmentä päivää ja neljäkymmentä yötä. </p>
<p id="v13"><sup><small>13</small></sup>  Juuri sinä päivänä menivät Nooa sekä Seem, Haam ja Jaafet, Nooan pojat, ja Nooan vaimo ja hänen kolme miniäänsä heidän kanssaan arkkiin; </p>
<p id="v14"><sup><small>14</small></sup>  he ja kaikki metsäeläimet lajiensa mukaan ja kaikki karjaeläimet lajiensa mukaan ja kaikki matelijat, jotka maan päällä matelevat, lajiensa mukaan ja kaikki linnut lajiensa mukaan, kaikki lintuset, kaikki, mikä siivekästä on. </p>
<p id="v15"><sup><small>15</small></sup>  Ja ne menivät Nooan luo arkkiin kaksittain, kaikki liha, kaikki, jossa oli elämän henki. <sup id="cite3"><a href="#fn3">[3]</a></sup></p>
<p id="v16"><sup><small>16</small></sup>  Ja ne, jotka menivät sisälle, olivat koiras ja naaras kaikesta lihasta, niinkuin Jumala oli hänelle käskyn antanut. Ja Herra sulki oven hänen jälkeensä. </p>
<p id="v17"><sup><small>17</small></sup>  Silloin tuli vedenpaisumus maan päälle, tuli neljänäkymmenenä päivänä; ja vedet paisuivat ja nostivat arkin, niin että se kohosi korkealle maasta. </p>
<p id="v18"><sup><small>18</small></sup>  Ja vedet saivat vallan ja paisuivat suuresti maan päällä, ja arkki ajelehti veden pinnalla. </p>
<p id="v19"><sup><small>19</small></sup>  Ja vedet nousivat nousemistaan maan päällä, niin että kaikki korkeat vuoret kaiken taivaan alla peittyivät. </p>
<p id="v20"><sup><small>20</small></sup>  Viisitoista kyynärää vesi nousi vuorten yli, niin että ne peittyivät. </p>
<p id="v21"><sup><small>21</small></sup>  Silloin hukkui kaikki liha, joka maan päällä liikkui: linnut, karjaeläimet, metsäeläimet ja kaikki pikkueläimet, joita maassa vilisi, sekä kaikki ihmiset. </p>
<p id="v22"><sup><small>22</small></sup>  Kaikki, joiden sieramissa oli elämän hengen henkäys, kaikki, jotka elivät kuivalla maalla, kuolivat. </p>
<p id="v23"><sup><small>23</small></sup>  Niin Herra hävitti kaikki olennot, jotka maan päällä olivat, niin hyvin ihmiset kuin myös karjaeläimet, matelijat ja taivaan linnut; ne hävisivät maan päältä. Ainoastaan Nooa sekä ne, jotka olivat hänen kanssansa arkissa, jäivät henkiin. </p>
<p id="v24"><sup><small>24</small></sup>  Ja vedet vallitsivat maan päällä sata viisikymmentä päivää. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Genesis/6">Ensimmäinen Mooseksen kirja - Luku 6</a></td>
        <td><a href="/fi/Bible/Genesis/Index">Indeksi</a></td>
        <td><a href="/fi/Bible/Genesis/8">Ensimmäinen Mooseksen kirja - Luku 8</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 7:4,12 <i>Ei-toivottu sade</i>: <a href="/fi/The_Urantia_Book/85#p4_3">U-k 85:4.3</a>. </li>
  <li id="fn2"><a href="#cite2">↑</a> 7:10-24 <i>Todellinen tulva</i>: <a href="/fi/The_Urantia_Book/78#p7_5">U-k 78:7.5</a>.  <i>Ei maailmanlaajuista tulvaa</i>: <a href="/fi/The_Urantia_Book/78#p7_4">U-k 78:7.4</a>. </li>
  <li id="fn3"><a href="#cite3">↑</a> 7:15,22 <i>Elämän henkäys</i>: <a href="/fi/The_Urantia_Book/86#p4_3">U-k 86:4.3</a>.  <i>Elämän henkäys</i>: <a href="/fi/The_Urantia_Book/36#p6_4">U-k 36:6.4</a>. </li>
</ol>
</div>
