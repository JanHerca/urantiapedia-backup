<!--
title: Ensimmäinen Mooseksen kirja - Luku 24
description: 
published: true
date: 2022-8-14T17:23:51Z
tags: 
editor: ckeditor
dateCreated: 2022-8-14T17:23:51Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/fi/Bible/Genesis/23">Ensimmäinen Mooseksen kirja - Luku 23</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/fi/Bible/Genesis/Index">Indeksi</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/fi/Bible/Genesis/25">Ensimmäinen Mooseksen kirja - Luku 25</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Ja Aabraham oli vanha ja iälliseksi tullut, ja Herra oli siunannut Aabrahamia kaikessa. <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  Niin Aabraham sanoi palvelijallensa, talonsa vanhimmalle, joka hallitsi kaikkea, mitä hänellä oli: "Pane kätesi kupeeni alle. <sup id="cite2"><a href="#fn2">[2]</a></sup></p>
<p id="v3"><sup><small>3</small></sup>  Minä vannotan sinua Herran, taivaan ja maan Jumalan, kautta, ettet ota pojalleni vaimoa kanaanilaisten tyttäristä, joiden keskuudessa minä asun, <sup id="cite3"><a href="#fn3">[3]</a></sup></p>
<p id="v4"><sup><small>4</small></sup>  vaan menet minun omaan maahani ja sukuni luo ja otat sieltä vaimon pojalleni Iisakille." </p>
<p id="v5"><sup><small>5</small></sup>  Palvelija sanoi hänelle: "Entä jos tyttö ei tahdo seurata minua tähän maahan, onko minun silloin vietävä poikasi takaisin siihen maahan, josta olet lähtenyt?" </p>
<p id="v6"><sup><small>6</small></sup>  Aabraham vastasi hänelle: "Varo, ettet vie poikaani takaisin sinne. </p>
<p id="v7"><sup><small>7</small></sup>  Herra, taivaan Jumala, joka otti minut pois isäni kodista ja synnyinmaastani, hän, joka puhui minulle ja vannoi minulle sanoen: 'Sinun jälkeläisillesi minä annan tämän maan', hän lähettää enkelinsä sinun edelläsi, niin että saat sieltä vaimon pojalleni. </p>
<p id="v8"><sup><small>8</small></sup>  Mutta jos tyttö ei tahdo seurata sinua, niin olet tästä valasta vapaa. Älä vain vie poikaani sinne takaisin." </p>
<p id="v9"><sup><small>9</small></sup>  Niin palvelija pani kätensä herransa Aabrahamin kupeen alle ja lupasi sen hänelle valalla vannoen. </p>
<p id="v10"><sup><small>10</small></sup>  Ja palvelija otti herransa kameleista kymmenen sekä kaikkinaisia kalleuksia herransa tavaroista; ja hän nousi ja lähti Mesopotamiaan, Naahorin kaupunkiin. </p>
<p id="v11"><sup><small>11</small></sup>  Ja hän antoi kamelien asettua kaupungin ulkopuolelle vesikaivon ääreen lepäämään, illan suussa, jolloin naiset tulivat vettä ammentamaan. </p>
<p id="v12"><sup><small>12</small></sup>  Ja hän sanoi: "Herra, minun herrani Aabrahamin Jumala, suo minulle tänään menestystä ja tee laupeus herralleni Aabrahamille. </p>
<p id="v13"><sup><small>13</small></sup>  Katso, minä seison tässä lähteellä, ja kaupunkilaisten tyttäret tulevat ammentamaan vettä. </p>
<p id="v14"><sup><small>14</small></sup>  Niin tapahtukoon, että se tyttö, jolle minä sanon: 'Kallista tänne vesiastiaasi juodakseni', ja joka vastaa: 'Juo, minä juotan kamelisikin', on juuri se, jonka sinä olet määrännyt palvelijallesi Iisakille; ja siitä minä tiedän, että olet tehnyt laupeuden herralleni." </p>
<p id="v15"><sup><small>15</small></sup>  Tuskin hän oli lakannut puhumasta, niin tuli siihen Rebekka, joka oli Aabrahamin veljen Naahorin ja hänen vaimonsa Milkan pojan, Betuelin, tytär; ja hänellä oli vesiastia olallaan. </p>
<p id="v16"><sup><small>16</small></sup>  Ja tyttö oli näöltään hyvin ihana, neitsyt, johon ei mies ollut koskenut. Ja hän astui alas lähteelle, täytti astiansa ja tuli ylös. </p>
<p id="v17"><sup><small>17</small></sup>  Silloin palvelija riensi häntä vastaan ja sanoi: "Anna minun juoda vähän vettä astiastasi". </p>
<p id="v18"><sup><small>18</small></sup>  Hän vastasi: "Juo, herrani". Ja hän laski nopeasti astiansa alas kädelleen ja antoi hänen juoda. </p>
<p id="v19"><sup><small>19</small></sup>  Ja annettuaan hänen juoda hän sanoi: "Minä ammennan vettä myös sinun kameleillesi, kunnes ne ovat juoneet kyllikseen". </p>
<p id="v20"><sup><small>20</small></sup>  Niin hän tyhjensi nopeasti astiansa kaukaloon ja riensi jälleen kaivolle ammentamaan vettä ja ammensi kaikille hänen kameleilleen. </p>
<p id="v21"><sup><small>21</small></sup>  Ja mies katseli häntä ääneti saadakseen tietää, oliko Herra antanut hänen matkansa onnistua vai ei. </p>
<p id="v22"><sup><small>22</small></sup>  Kun kamelit olivat juoneet, otti mies kultaisen nenärenkaan, joka painoi puolen sekeliä, ja hänen käsiinsä kaksi rannerengasta, jotka painoivat kymmenen kultasekeliä. </p>
<p id="v23"><sup><small>23</small></sup>  Ja hän kysyi: "Kenenkä tytär olet? Sano minulle. Onko isäsi talossa tilaa yötä ollaksemme?" </p>
<p id="v24"><sup><small>24</small></sup>  Hän vastasi hänelle: "Olen Betuelin, Naahorin ja Milkan pojan, tytär". </p>
<p id="v25"><sup><small>25</small></sup>  Ja hän sanoi hänelle vielä: "Meillä on runsaasti olkia ja rehua; myöskin yösijaa on meillä antaa". </p>
<p id="v26"><sup><small>26</small></sup>  Silloin mies kumartui maahan ja rukoili Herraa </p>
<p id="v27"><sup><small>27</small></sup>  ja sanoi: "Kiitetty olkoon Herra, minun herrani Aabrahamin Jumala, joka ei ole ottanut pois armoansa ja totuuttansa minun herraltani. Herra on johdattanut minut tätä tietä herrani veljen kotiin." </p>
<p id="v28"><sup><small>28</small></sup>  Mutta tyttö riensi ilmoittamaan äitinsä perheelle, mitä oli tapahtunut. </p>
<p id="v29"><sup><small>29</small></sup>  Rebekalla oli veli, jonka nimi oli Laaban; ja Laaban riensi ulos miehen luo lähteelle. </p>
<p id="v30"><sup><small>30</small></sup>  Sillä kun hän näki nenärenkaan ja rannerenkaat sisarensa käsissä ja kuuli sisarensa Rebekan kertovan ja sanovan: "Näin mies puhui minulle", meni hän miehen luo; ja katso, hän seisoi vielä kamelien luona lähteellä. </p>
<p id="v31"><sup><small>31</small></sup>  Ja hän sanoi hänelle: "Tule sisään, sinä Herran siunattu. Minkätähden seisot ulkona? Minä olen valmistanut tilaa talossa ja sijaa kameleille." </p>
<p id="v32"><sup><small>32</small></sup>  Niin mies tuli taloon, ja Laaban riisui kamelit ja antoi kameleille olkia ja rehua sekä hänelle ja hänen seuralaisilleen vettä jalkojen pesemiseksi. </p>
<p id="v33"><sup><small>33</small></sup>  Sitten pantiin ruokaa hänen eteensä, mutta hän sanoi: "En syö, ennenkuin olen puhunut asiani". Laaban vastasi: "Puhu". </p>
<p id="v34"><sup><small>34</small></sup>  Hän sanoi: "Minä olen Aabrahamin palvelija. </p>
<p id="v35"><sup><small>35</small></sup>  Herra on suuresti siunannut minun herraani, niin että hänestä on tullut mahtava mies; hän on antanut hänelle pikkukarjaa ja raavaskarjaa, hopeata ja kultaa, palvelijoita ja palvelijattaria, kameleja ja aaseja. </p>
<p id="v36"><sup><small>36</small></sup>  Ja Saara, herrani vaimo, on vanhalla iällänsä synnyttänyt herralleni pojan; ja tälle hän on antanut kaiken omaisuutensa. <sup id="cite4"><a href="#fn4">[4]</a></sup></p>
<p id="v37"><sup><small>37</small></sup>  Ja herrani vannotti minua sanoen: 'Älä ota pojalleni vaimoa kanaanilaisten tyttäristä, joiden maassa minä asun, </p>
<p id="v38"><sup><small>38</small></sup>  vaan mene minun isäni kotiin ja sukuni luo ja ota sieltä pojalleni vaimo'. </p>
<p id="v39"><sup><small>39</small></sup>  Silloin minä sanoin herralleni: 'Entä jos tyttö ei seuraa minua?' </p>
<p id="v40"><sup><small>40</small></sup>  Hän vastasi minulle: 'Herra, jonka edessä minä olen vaeltanut, lähettää enkelinsä sinun kanssasi ja antaa matkasi onnistua, niin että saat pojalleni vaimon minun suvustani ja isäni perheestä. </p>
<p id="v41"><sup><small>41</small></sup>  Silloin, kun saavut sukuni luo, olet vapaa valasta, jonka minulle vannoit; jos he eivät häntä sinulle anna, olet valasta vapaa'. </p>
<p id="v42"><sup><small>42</small></sup>  Niin minä tänään tulin lähteelle ja sanoin: 'Herra, minun herrani Aabrahamin Jumala, jos annat onnistua sen matkan, jolla olen, </p>
<p id="v43"><sup><small>43</small></sup>  salli tapahtua niin, että se neitonen, joka minun seisoessani tässä vesilähteellä tulee ammentamaan vettä ja sanoessani hänelle: 'Anna minun juoda vähän vettä astiastasi', </p>
<p id="v44"><sup><small>44</small></sup>  vastaa minulle: 'Juo itse, ja minä ammennan myös sinun kameleillesi' - että hän on se vaimo, jonka Herra on määrännyt minun herrani pojalle. </p>
<p id="v45"><sup><small>45</small></sup>  Tuskin olin lakannut näin puhumasta itsekseni, niin katso, Rebekka tuli sinne, vesiastia olallansa, astui alas lähteelle ja ammensi. Ja minä sanoin hänelle: 'Anna minun juoda'. </p>
<p id="v46"><sup><small>46</small></sup>  Hän laski nopeasti astian alas olaltansa ja sanoi: 'Juo, minä juotan myös sinun kamelisi'. Niin minä join, ja hän juotti myös kamelit. </p>
<p id="v47"><sup><small>47</small></sup>  Ja minä kysyin häneltä sanoen: 'Kenenkä tytär sinä olet?' Hän vastasi: 'Olen Betuelin, Naahorin ja Milkan pojan, tytär'. Niin minä panin nenärenkaan hänen nenäänsä ja rannerenkaat hänen käsiinsä. </p>
<p id="v48"><sup><small>48</small></sup>  Ja minä kumarruin maahan ja rukoilin Herraa, kiittäen Herraa, minun herrani Aabrahamin Jumalaa, joka oli johdattanut minut oikeata tietä saamaan herrani veljen tyttären hänen pojalleen. </p>
<p id="v49"><sup><small>49</small></sup>  Ja jos nyt tahdotte osoittaa suosiota ja uskollisuutta minun herralleni, niin ilmoittakaa se minulle; jollette, niin ilmoittakaa minulle sekin, kääntyäkseni toisaalle, oikealle tai vasemmalle." </p>
<p id="v50"><sup><small>50</small></sup>  Laaban ja Betuel vastasivat sanoen: "Herralta tämä on tullut; emme voi tässä asiassa puhua sinulle hyvää emmekä pahaa. </p>
<p id="v51"><sup><small>51</small></sup>  Katso, siinä on Rebekka edessäsi, ota hänet ja mene. Tulkoon hän herrasi pojan vaimoksi, niinkuin Herra on sanonut." </p>
<p id="v52"><sup><small>52</small></sup>  Kuultuaan heidän sanansa Aabrahamin palvelija kumartui maahan Herran eteen. </p>
<p id="v53"><sup><small>53</small></sup>  Sitten palvelija otti esille hopea- ja kultakaluja sekä vaatteita ja antoi ne Rebekalle. Myöskin hänen veljelleen ja äidilleen hän antoi kallisarvoisia lahjoja. </p>
<p id="v54"><sup><small>54</small></sup>  Ja he söivät ja joivat, hän ja hänen seuralaisensa, ja olivat siellä yötä. Mutta kun he olivat nousseet seuraavana aamuna, sanoi hän: "Päästäkää minut menemään herrani luo". </p>
<p id="v55"><sup><small>55</small></sup>  Tytön veli ja äiti vastasivat: "Anna tytön viipyä luonamme vielä joku aika, edes kymmenen päivää. Sitten saat lähteä." </p>
<p id="v56"><sup><small>56</small></sup>  Mutta hän sanoi heille: "Älkää viivyttäkö minua, koska Herra on antanut matkani onnistua. Päästäkää minut menemään, tahdon lähteä herrani luo." </p>
<p id="v57"><sup><small>57</small></sup>  He vastasivat: "Kutsukaamme tänne tyttö ja kysykäämme häneltä itseltään". </p>
<p id="v58"><sup><small>58</small></sup>  Ja he kutsuivat Rebekan ja sanoivat hänelle: "Tahdotko lähteä tämän miehen kanssa?" Hän vastasi: "Tahdon". </p>
<p id="v59"><sup><small>59</small></sup>  Niin he lähettivät sisarensa Rebekan imettäjineen matkalle Aabrahamin palvelijan ja hänen miestensä mukana. </p>
<p id="v60"><sup><small>60</small></sup>  Ja he siunasivat Rebekan ja lausuivat hänelle: "Oi sisaremme, tulkoon sinusta tuhat kertaa kymmenentuhatta, ja vallatkoot sinun jälkeläisesi vihamiestensä portit!" </p>
<p id="v61"><sup><small>61</small></sup>  Ja Rebekka nousi palvelijattarineen, ja he istuivat kamelien selkään ja seurasivat miestä. Niin palvelija otti Rebekan mukaansa ja lähti matkalle. </p>
<p id="v62"><sup><small>62</small></sup>  Ja Iisak oli tulossa Lahai-Roin kaivon tienoilta; hän asui näet Etelämaassa. </p>
<p id="v63"><sup><small>63</small></sup>  Ja Iisak oli illan suussa lähtenyt kedolle käyskentelemään, ja kun hän nosti silmänsä, näki hän kamelien lähestyvän. </p>
<p id="v64"><sup><small>64</small></sup>  Kun Rebekka nosti silmänsä ja näki Iisakin, laskeutui hän nopeasti maahan kamelin selästä </p>
<p id="v65"><sup><small>65</small></sup>  ja kysyi palvelijalta: "Kuka on tuo mies, joka tulee kedolla meitä vastaan?" Palvelija vastasi: "Hän on minun herrani". Niin hän otti hunnun ja verhoutui siihen. </p>
<p id="v66"><sup><small>66</small></sup>  Ja palvelija kertoi Iisakille kaikki, mitä hän oli toimittanut. </p>
<p id="v67"><sup><small>67</small></sup>  Ja Iisak vei Rebekan äitinsä Saaran majaan ja otti hänet luokseen, ja hänestä tuli hänen vaimonsa, ja hän rakasti häntä. Niin Iisak sai lohdutuksen äitinsä kuoltua. </p>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 24:1 <i>Aabrahamin ikä</i>: <a href="/fi/The_Urantia_Book/93#p9_8">U-k 93:9.8</a>. </li>
  <li id="fn2"><a href="#cite2">↑</a> 24:2-4,9 <i>Hankki Iisakille vaimon</i>: <a href="/fi/The_Urantia_Book/93#p9_4">U-k 93:9.4</a>. </li>
  <li id="fn3"><a href="#cite3">↑</a> 24:3,7 <i>Yksi Jumala taivaassa</i>: <a href="/fi/The_Urantia_Book/79#p1_9">U-k 79:1.9</a>. </li>
  <li id="fn4"><a href="#cite4">↑</a> 24:36-38,51 <i>Hankki Iisakille vaimon</i>: <a href="/fi/The_Urantia_Book/93#p9_4">U-k 93:9.4</a>. </li>
</ol>
</div>
