<!--
title: Joosuan kirja - Luku 9
description: 
published: true
date: 2022-10-6T10:23:20Z
tags: bible, bible—joshua
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Joshua/8">Joosuan kirja - Luku 8</a></td>
        <td><a href="/fi/Bible/Joshua/Index">Indeksi</a></td>
        <td><a href="/fi/Bible/Joshua/10">Joosuan kirja - Luku 10</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Kun kaikki kuninkaat, jotka asuivat tällä puolella Jordanin, Vuoristossa, Alankomaassa ja pitkin Suuren meren koko rannikkoa Libanoniin päin, heettiläiset, amorilaiset, kanaanilaiset, perissiläiset, hivviläiset ja jebusilaiset, kuulivat, mitä oli tapahtunut, </p>
<p id="v2"><sup><small>2</small></sup>  niin he kokoontuivat yhteen sotiakseen yksimielisesti Joosuaa ja Israelia vastaan. </p>
<p id="v3"><sup><small>3</small></sup>  Mutta kun Gibeonin asukkaat kuulivat, mitä Joosua oli tehnyt Jerikolle ja Aille, </p>
<p id="v4"><sup><small>4</small></sup>  niin hekin menettelivät viekkaasti: he menivät ja tekeytyivät lähettiläiksi, ottivat kuluneita säkkejä aasiensa selkään sekä kuluneita, repeytyneitä ja kiinnisolmeiltuja viinileilejä </p>
<p id="v5"><sup><small>5</small></sup>  ja panivat kuluneet, paikatut kengät jalkaansa ja kuluneet vaatteet päällensä; ja kaikki heidän eväsleipänsä olivat kuivia ja murentuneita. </p>
<p id="v6"><sup><small>6</small></sup>  Niin he menivät Joosuan luo Gilgalin leiriin ja sanoivat hänelle sekä Israelin miehille: "Me olemme tulleet kaukaisesta maasta; tehkää siis liitto meidän kanssamme". </p>
<p id="v7"><sup><small>7</small></sup>  Mutta Israelin miehet vastasivat hivviläisille: "Kenties te asutte täällä meidän keskellämme; kuinka me tekisimme liiton teidän kanssanne?" </p>
<p id="v8"><sup><small>8</small></sup>  Niin he sanoivat Joosualle: "Me olemme sinun palvelijoitasi". Joosua sanoi heille: "Keitä te olette ja mistä tulette?" </p>
<p id="v9"><sup><small>9</small></sup>  Niin he vastasivat hänelle: "Palvelijasi tulevat hyvin kaukaisesta maasta Herran, sinun Jumalasi, nimen tähden. Sillä me olemme kuulleet hänestä kaiken, mitä hän teki Egyptissä, </p>
<p id="v10"><sup><small>10</small></sup>  ja kaiken, mitä hän teki niille kahdelle amorilaisten kuninkaalle, jotka asuivat tuolla puolella Jordanin, Siihonille, Hesbonin kuninkaalle, ja Oogille, Baasanin kuninkaalle, joka asui Astarotissa. </p>
<p id="v11"><sup><small>11</small></sup>  Sentähden sanoivat meille meidän vanhimpamme ja kaikki maamme asukkaat näin: 'Ottakaa evästä mukaanne matkalle ja menkää heitä vastaan ja sanokaa heille: Me olemme teidän palvelijanne, tehkää siis liitto meidän kanssamme'. </p>
<p id="v12"><sup><small>12</small></sup>  Tämä leipämme oli vielä lämmintä, kun kotoa otimme sen evääksi lähtiessämme matkalle teidän luoksenne, ja katso, nyt se on kuivaa ja murentunutta. </p>
<p id="v13"><sup><small>13</small></sup>  Ja nämä viinileilit, jotka uusina täytimme, ovat nyt repeytyneitä; ja nämä vaatteemme ja kenkämme ovat kovin pitkällä matkalla kuluneet." </p>
<p id="v14"><sup><small>14</small></sup>  Niin miehet ottivat heidän evästänsä, mutta eivät kysyneet Herran mieltä. </p>
<p id="v15"><sup><small>15</small></sup>  Niin Joosua takasi heille rauhan ja teki heidän kanssaan liiton, luvaten jättää heidät henkiin; ja kansan päämiehet vannoivat heille valan. </p>
<p id="v16"><sup><small>16</small></sup>  Mutta kolmen päivän kuluttua, sen jälkeen kuin liitto heidän kanssaan oli tehty, saatiin kuulla, että he olivat lähiseuduilta ja asuivat heidän keskellänsä. </p>
<p id="v17"><sup><small>17</small></sup>  Niin israelilaiset lähtivät liikkeelle ja tulivat kolmantena päivänä heidän kaupunkeihinsa; ja heidän kaupunkinsa olivat Gibeon, Kefira, Beerot ja Kirjat-Jearim. </p>
<p id="v18"><sup><small>18</small></sup>  Mutta israelilaiset eivät surmanneet heitä, sillä kansan päämiehet olivat vannoneet heille valan Herran, Israelin Jumalan, kautta. Ja koko seurakunta napisi päämiehiä vastaan. </p>
<p id="v19"><sup><small>19</small></sup>  Silloin kaikki päämiehet sanoivat koko seurakunnalle: "Me olemme vannoneet heille valan Herran, Israelin Jumalan, kautta; sentähden me emme voi koskea heihin. </p>
<p id="v20"><sup><small>20</small></sup>  Mutta tämän me teemme heille, jättäessämme heidät henkiin, ettei viha kohtaisi meitä valan tähden, jonka olemme heille vannoneet." </p>
<p id="v21"><sup><small>21</small></sup>  Ja päämiehet sanoivat heistä: "Jääkööt henkiin, mutta tulkoon heistä halonhakkaajia ja vedenkantajia kaikelle kansalle". Näin päämiehet antoivat käskyn heistä. </p>
<p id="v22"><sup><small>22</small></sup>  Silloin Joosua kutsui heidät ja puhui heille sanoen: "Miksi olette pettäneet meidät ja sanoneet: 'Me asumme hyvin kaukana teistä', vaikka asutte täällä meidän keskellämme? </p>
<p id="v23"><sup><small>23</small></sup>  Sentähden olkaa kirotut! Älköön ikinä ketään teistä päästettäkö olemasta minun Jumalani huoneen palvelijana, halonhakkaajana ja vedenkantajana." </p>
<p id="v24"><sup><small>24</small></sup>  He vastasivat Joosualle ja sanoivat: "Sinun palvelijoillesi oli kerrottu, että Herra, sinun Jumalasi, oli käskenyt palvelijaansa Moosesta antamaan teille koko tämän maan ja tuhoamaan kaikki maan asukkaat teidän tieltänne. Sentähden me suuresti pelkäsimme henkeämme teidän edessänne ja teimme tämän. </p>
<p id="v25"><sup><small>25</small></sup>  Mutta katso, nyt me olemme sinun käsissäsi: tee meille, mikä mielestäsi on hyvin ja oikein." </p>
<p id="v26"><sup><small>26</small></sup>  Silloin hän teki heille näin: hän pelasti heidät israelilaisten käsistä, niin etteivät he heitä surmanneet. </p>
<p id="v27"><sup><small>27</small></sup>  Niin Joosua sinä päivänä määräsi heidät seurakunnan ja Herran alttarin halonhakkaajiksi ja vedenkantajiksi, aina tähän päivään asti, sitä paikkaa varten, jonka Herra oli valitseva. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Joshua/8">Joosuan kirja - Luku 8</a></td>
        <td><a href="/fi/Bible/Joshua/Index">Indeksi</a></td>
        <td><a href="/fi/Bible/Joshua/10">Joosuan kirja - Luku 10</a></td>
      </tr>
    </tbody>
  </table>
</figure>
