<!--
title: Jobin kirja - Luku 39
description: 
published: true
date: 2022-10-6T10:23:20Z
tags: bible, bible—job
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Job/38">Jobin kirja - Luku 38</a></td>
        <td><a href="/fi/Bible/Job/Index">Indeksi</a></td>
        <td><a href="/fi/Bible/Job/40">Jobin kirja - Luku 40</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  "Sinäkö ajat saaliin naarasleijonalle ja tyydytät nuorten leijonain nälän, </p>
<p id="v2"><sup><small>2</small></sup>  kun ne kyyristyvät luolissansa ja ovat väijyksissä tiheikössä? </p>
<p id="v3"><sup><small>3</small></sup>  Kuka hankkii ravinnon kaarneelle, kun sen poikaset huutavat Jumalan puoleen ja lentelevät sinne tänne ruokaa vailla? </p>
<p id="v4"><sup><small>4</small></sup>  Tiedätkö sinä vuorikauristen poikimisajat, valvotko peurojen synnytyskipuja? </p>
<p id="v5"><sup><small>5</small></sup>  Lasketko, milloin niiden kuukaudet täyttyvät, ja tiedätkö ajan, milloin ne poikivat? </p>
<p id="v6"><sup><small>6</small></sup>  Ne painautuvat maahan, saavat ilmoille sikiönsä ja vapautuvat synnytystuskistaan. </p>
<p id="v7"><sup><small>7</small></sup>  Niiden vasikat vahvistuvat, kasvavat kedolla; ne lähtevät tiehensä eivätkä enää palaja. </p>
<p id="v8"><sup><small>8</small></sup>  Kuka on laskenut villiaasin vapaaksi, kuka irroittanut metsäaasin siteet, </p>
<p id="v9"><sup><small>9</small></sup>  sen, jolle minä annoin aavikon asunnoksi ja suola-aron asuinsijaksi? </p>
<p id="v10"><sup><small>10</small></sup>  Se nauraa kaupungin kohinalle, ajajan huutoa se ei kuule; </p>
<p id="v11"><sup><small>11</small></sup>  se tähystelee vuorilta laiduntansa ja etsii kaikkea vihantaa. </p>
<p id="v12"><sup><small>12</small></sup>  Taipuuko villihärkä sinua palvelemaan, ja yöpyykö se sinun seimesi ääreen? </p>
<p id="v13"><sup><small>13</small></sup>  Voitko ohjaksilla pakottaa villihärän vaolle, tahi äestääkö se laaksonpohjia sinua seuraten? </p>
<p id="v14"><sup><small>14</small></sup>  Voitko siihen luottaa, siksi että sen voima on suuri, voitko jättää sen haltuun työsi hedelmät? </p>
<p id="v15"><sup><small>15</small></sup>  Voitko uskoa, että se palajaa ja kokoaa viljasi sinun puimatantereellesi? </p>
<p id="v16"><sup><small>16</small></sup>  Kamelikurjen siipi lepattaa iloisesti, mutta asuuko sen sulissa ja höyhenissä haikaran hellyys? </p>
<p id="v17"><sup><small>17</small></sup>  Se jättää munansa maahan, hiekalle helteen haudottaviksi. </p>
<p id="v18"><sup><small>18</small></sup>  Ei se ajattele, että jalka voi ne särkeä ja metsän eläimet polkea ne rikki. </p>
<p id="v19"><sup><small>19</small></sup>  Se on tyly poikasilleen, niinkuin ne eivät olisikaan sen omia; hukkaan menee sen vaiva, mutta ei se sitä pelkää. </p>
<p id="v20"><sup><small>20</small></sup>  Sillä Jumala on jättänyt sen viisautta vaille ja tehnyt sen ymmärryksestä osattomaksi. </p>
<p id="v21"><sup><small>21</small></sup>  Kun se kiitää ilmaa piesten, nauraa se hevoselle ja ratsumiehelle. </p>
<p id="v22"><sup><small>22</small></sup>  Sinäkö annat hevoselle voiman, puetat sen kaulan liehuvalla harjalla? </p>
<p id="v23"><sup><small>23</small></sup>  Sinäkö panet sen hyppimään kuin heinäsirkan? Sen uljas korskunta on peljättävä. </p>
<p id="v24"><sup><small>24</small></sup>  Se kuopii lakeutta ja iloitsee, lähtee voimalla asevarustuksia vastaan. </p>
<p id="v25"><sup><small>25</small></sup>  Se nauraa pelolle, ei säiky eikä väisty miekan edestä. </p>
<p id="v26"><sup><small>26</small></sup>  Sen yllä kalisee viini, välkähtää keihäs ja peitsi. </p>
<p id="v27"><sup><small>27</small></sup>  Käy jyrinä ja jytinä, kun se laukaten taivalta ahmii; ei mikään sitä pidätä sotatorven pauhatessa. </p>
<p id="v28"><sup><small>28</small></sup>  Milloin ikinä sotatorvi soi, hirnuu se: iihaha! Jo kaukaa se vainuaa taistelun, päälliköiden jylisevän äänen ja sotahuudon. </p>
<p id="v29"><sup><small>29</small></sup>  Sinunko ymmärryksesi voimasta jalohaukka kohoaa korkealle, levittää siipensä kohti etelää? </p>
<p id="v30"><sup><small>30</small></sup>  Tahi sinunko käskystäsi kotka lentää ylhäälle ja tekee pesänsä korkeuteen? </p>
<p id="v31"><sup><small>31</small></sup>  Kalliolla se asuu ja yöpyy, kallion kärjellä, vuorilinnassaan. </p>
<p id="v32"><sup><small>32</small></sup>  Sieltä se tähystelee saalista; kauas katsovat sen silmät. </p>
<p id="v33"><sup><small>33</small></sup>  Sen poikaset särpivät verta, ja missä on kaatuneita, siellä on sekin." </p>
<p id="v34"><sup><small>34</small></sup>  Niin Herra vastasi Jobille ja sanoi: </p>
<p id="v35"><sup><small>35</small></sup>  Tahtooko vikoilija riidellä Kaikkivaltiasta vastaan? Jumalan syyttäjä vastatkoon tähän! </p>
<p id="v36"><sup><small>36</small></sup>  Silloin Job vastasi Herralle ja sanoi: </p>
<p id="v37"><sup><small>37</small></sup>  Katso, minä olen siihen liian halpa; mitäpä sinulle vastaisin? Panen käteni suulleni; </p>
<p id="v38"><sup><small>38</small></sup>  kerran minä olen puhunut, enkä enää mitään virka, kahdesti, enkä enää sitä tee. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Job/38">Jobin kirja - Luku 38</a></td>
        <td><a href="/fi/Bible/Job/Index">Indeksi</a></td>
        <td><a href="/fi/Bible/Job/40">Jobin kirja - Luku 40</a></td>
      </tr>
    </tbody>
  </table>
</figure>
