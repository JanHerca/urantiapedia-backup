<!--
title: Jobin kirja - Luku 14
description: 
published: true
date: 2022-10-6T10:23:20Z
tags: bible, bible—job
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Job/13">Jobin kirja - Luku 13</a></td>
        <td><a href="/fi/Bible/Job/Index">Indeksi</a></td>
        <td><a href="/fi/Bible/Job/15">Jobin kirja - Luku 15</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  "Ihminen, vaimosta syntynyt, elää vähän aikaa ja on täynnä levottomuutta, <sup id="cite1"><a href="#fn1">[1]</a></sup></p>
<p id="v2"><sup><small>2</small></sup>  kasvaa kuin kukkanen ja lakastuu, pakenee kuin varjo eikä pysy. </p>
<p id="v3"><sup><small>3</small></sup>  Ja sellaista sinä pidät silmällä ja viet minut käymään oikeutta kanssasi! </p>
<p id="v4"><sup><small>4</small></sup>  Syntyisikö saastaisesta puhdasta? Ei yhden yhtäkään. </p>
<p id="v5"><sup><small>5</small></sup>  Hänen päivänsä ovat määrätyt, ja hänen kuukausiensa luku on sinun tiedossasi; sinä olet asettanut hänelle määrän, jonka ylitse hän ei pääse. </p>
<p id="v6"><sup><small>6</small></sup>  Niin käännä katseesi pois hänestä, että hän pääsisi rauhaan ja että hän saisi iloita niinkuin palkkalainen päivän päätettyään. </p>
<p id="v7"><sup><small>7</small></sup>  Onhan puullakin toivo: vaikka se maahan kaadetaan, kasvaa se uudelleen, eikä siltä vesaa puutu. </p>
<p id="v8"><sup><small>8</small></sup>  Vaikka sen juuri vanhenee maassa ja sen kanto kuolee multaan, </p>
<p id="v9"><sup><small>9</small></sup>  niin se veden tuoksusta versoo jälleen ja tekee oksia niinkuin istukas. </p>
<p id="v10"><sup><small>10</small></sup>  Mutta mies kun kuolee, makaa hän martaana; kun ihminen on henkensä heittänyt, missä hän on sitten? </p>
<p id="v11"><sup><small>11</small></sup>  Vesi juoksee pois järvestä, ja joki tyhjenee ja kuivuu; </p>
<p id="v12"><sup><small>12</small></sup>  niin ihminen lepoon mentyänsä ei enää nouse. Ennenkuin taivaat katoavat, eivät he heräjä eivätkä havahdu unestansa. </p>
<p id="v13"><sup><small>13</small></sup>  Oi, jospa kätkisit minut tuonelaan, piilottaisit minut, kunnes vihasi on asettunut, panisit minulle aikamäärän ja sitten muistaisit minua! </p>
<p id="v14"><sup><small>14</small></sup>  Kun mies kuolee, virkoaako hän jälleen henkiin? Minä vartoaisin kaikki sotapalvelukseni päivät, kunnes pääsyvuoroni joutuisi. </p>
<p id="v15"><sup><small>15</small></sup>  Sinä kutsuisit, ja minä vastaisin sinulle, sinä ikävöitsisit kättesi tekoa. </p>
<p id="v16"><sup><small>16</small></sup>  Silloin sinä laskisit minun askeleeni, et pitäisi vaaria minun synnistäni; </p>
<p id="v17"><sup><small>17</small></sup>  rikokseni olisi sinetillä lukittuna kukkaroon, ja pahat tekoni sinä peittäisit piiloon. </p>
<p id="v18"><sup><small>18</small></sup>  Mutta vuorikin vyöryy ja hajoaa, ja kallio siirtyy sijaltansa, </p>
<p id="v19"><sup><small>19</small></sup>  vesi kuluttaa kivet, ja rankkasade huuhtoo pois maan mullan; niin sinä hävität ihmisen toivon. </p>
<p id="v20"><sup><small>20</small></sup>  Sinä masennat hänet iäksi, ja hän lähtee; sinä muutat hänen muotonsa ja lähetät hänet menemään. </p>
<p id="v21"><sup><small>21</small></sup>  Kohoavatko hänen lapsensa kunniaan - ei hän sitä tiedä, vaipuvatko vähäisiksi - ei hän heitä huomaa. </p>
<p id="v22"><sup><small>22</small></sup>  Hän tuntee vain oman ruumiinsa kivun, vain oman sielunsa murheen." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Job/13">Jobin kirja - Luku 13</a></td>
        <td><a href="/fi/Bible/Job/Index">Indeksi</a></td>
        <td><a href="/fi/Bible/Job/15">Jobin kirja - Luku 15</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 14:1 <i>Vähäisiä päiviä ja täynnä vaikeuksia</i>: <a href="/fi/The_Urantia_Book/148#p6_8">U-k 148:6.8</a>. </li>
</ol>
</div>
