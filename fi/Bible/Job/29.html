<!--
title: Jobin kirja - Luku 29
description: 
published: true
date: 2022-10-6T10:23:20Z
tags: bible, bible—job
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/Job/28">Jobin kirja - Luku 28</a></td>
        <td><a href="/fi/Bible/Job/Index">Indeksi</a></td>
        <td><a href="/fi/Bible/Job/30">Jobin kirja - Luku 30</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Job jatkoi lausuen mietelmiään ja sanoi: </p>
<p id="v2"><sup><small>2</small></sup>  "Oi, jospa olisin, niinkuin olin ammoin kuluneina kuukausina, niinkuin niinä päivinä, joina Jumala minua varjeli, </p>
<p id="v3"><sup><small>3</small></sup>  jolloin hänen lamppunsa loisti pääni päällä ja minä hänen valossansa vaelsin pimeyden halki! </p>
<p id="v4"><sup><small>4</small></sup>  Jospa olisin niinkuin kukoistukseni päivinä, jolloin Jumalan ystävyys oli majani yllä, </p>
<p id="v5"><sup><small>5</small></sup>  jolloin Kaikkivaltias oli vielä minun kanssani ja poikani minua ympäröivät, </p>
<p id="v6"><sup><small>6</small></sup>  jolloin askeleeni kylpivät kermassa ja kallio minun vierelläni vuoti öljyvirtoja! </p>
<p id="v7"><sup><small>7</small></sup>  Kun menin kaupunkiin porttiaukealle, kun asetin istuimeni torille, </p>
<p id="v8"><sup><small>8</small></sup>  niin nuorukaiset väistyivät nähdessään minut, vanhukset nousivat ja jäivät seisomaan, </p>
<p id="v9"><sup><small>9</small></sup>  päämiehet lakkasivat puhumasta ja panivat kätensä suulleen. </p>
<p id="v10"><sup><small>10</small></sup>  Ruhtinasten ääni vaikeni, ja heidän kielensä tarttui suulakeen. </p>
<p id="v11"><sup><small>11</small></sup>  Sillä kenen korva minusta kuuli, hän ylisti minua onnelliseksi, kenen silmä minut näki, hän minusta todisti; </p>
<p id="v12"><sup><small>12</small></sup>  minä näet pelastin kurjan, joka apua huusi, ja orvon, jolla ei auttajaa ollut. </p>
<p id="v13"><sup><small>13</small></sup>  Menehtyväisen siunaus tuli minun osakseni, ja lesken sydämen minä saatoin riemuitsemaan. </p>
<p id="v14"><sup><small>14</small></sup>  Vanhurskaudella minä vaatetin itseni, ja se verhosi minut; oikeus oli minulla viittana ja päähineenä. </p>
<p id="v15"><sup><small>15</small></sup>  Minä olin sokean silmä ja ontuvan jalka. </p>
<p id="v16"><sup><small>16</small></sup>  Minä olin köyhien isä, ja tuntemattoman asiaa minä tarkoin tutkin. </p>
<p id="v17"><sup><small>17</small></sup>  Minä särjin väärintekijän leukaluut ja tempasin saaliin hänen hampaistansa. </p>
<p id="v18"><sup><small>18</small></sup>  Silloin ajattelin: 'Pesääni minä saan kuolla, ja minä lisään päiväni paljoiksi kuin hiekka. </p>
<p id="v19"><sup><small>19</small></sup>  Onhan juureni vedelle avoinna, ja kaste yöpyy minun oksillani. </p>
<p id="v20"><sup><small>20</small></sup>  Kunniani uudistuu alati, ja jouseni nuortuu minun kädessäni.' </p>
<p id="v21"><sup><small>21</small></sup>  He kuuntelivat minua ja odottivat, olivat vaiti ja vartoivat neuvoani. </p>
<p id="v22"><sup><small>22</small></sup>  Puhuttuani eivät he enää sanaa sanoneet, vihmana vuoti puheeni heihin. </p>
<p id="v23"><sup><small>23</small></sup>  He odottivat minua niinkuin sadetta ja avasivat suunsa niinkuin kevätkuurolle. </p>
<p id="v24"><sup><small>24</small></sup>  Minä hymyilin heille, kun he olivat toivottomat, ja minun kasvojeni loistaessa eivät he synkiksi jääneet. </p>
<p id="v25"><sup><small>25</small></sup>  Jos suvaitsin tulla heidän luokseen, niin minä istuin ylinnä, istuin kuin kuningas sotajoukkonsa keskellä, niinkuin se, joka murheelliset lohduttaa." </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/Job/28">Jobin kirja - Luku 28</a></td>
        <td><a href="/fi/Bible/Job/Index">Indeksi</a></td>
        <td><a href="/fi/Bible/Job/30">Jobin kirja - Luku 30</a></td>
      </tr>
    </tbody>
  </table>
</figure>
