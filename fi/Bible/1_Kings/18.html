<!--
title: Ensimmäinen kuninkaiden kirja - Luku 18
description: 
published: true
date: 2022-10-6T10:23:20Z
tags: bible, bible—1 kings
editor: ckeditor
dateCreated: 2022-8-14T17:23:51Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/Bible/1_Kings/17">Ensimmäinen kuninkaiden kirja - Luku 17</a></td>
        <td><a href="/fi/Bible/1_Kings/Index">Indeksi</a></td>
        <td><a href="/fi/Bible/1_Kings/19">Ensimmäinen kuninkaiden kirja - Luku 19</a></td>
      </tr>
    </tbody>
  </table>
</figure>
<p id="v1"><sup><small>1</small></sup>  Pitkän ajan kuluttua, kolmantena vuotena, tuli Elialle tämä Herran sana: "Mene ja näyttäydy Ahabille, niin minä annan sateen maan päälle". </p>
<p id="v2"><sup><small>2</small></sup>  Niin Elia meni näyttäytymään Ahabille. Mutta Samariassa oli kova nälänhätä. </p>
<p id="v3"><sup><small>3</small></sup>  Ja Ahab kutsui Obadjan, joka oli palatsin päällikkönä. Mutta Obadja oli hyvin Herraa pelkääväinen mies; </p>
<p id="v4"><sup><small>4</small></sup>  niinpä Obadja oli silloin, kun Iisebel hävitti Herran profeetat, ottanut sata profeettaa ja piilottanut heidät luolaan, viisikymmentä kerrallaan, ja elättänyt heitä leivällä ja vedellä. </p>
<p id="v5"><sup><small>5</small></sup>  Ahab sanoi Obadjalle: "Kulje maa, kaikki vesilähteet ja kaikki purot. Kenties me löydämme ruohoa pitääksemme hevoset ja muulit hengissä, niin ettei meidän tarvitse hävittää elukoita." </p>
<p id="v6"><sup><small>6</small></sup>  Ja he jakoivat keskenään kuljettavansa maan. Ahab kulki toista tietä yksinänsä, ja Obadja kulki toista tietä yksinänsä. </p>
<p id="v7"><sup><small>7</small></sup>  Kun nyt Obadja oli matkalla, niin katso, Elia tuli häntä vastaan. Tuntiessaan tämän hän heittäytyi kasvoillensa ja sanoi: "Sinäkö se olet, herrani Elia?" </p>
<p id="v8"><sup><small>8</small></sup>  Tämä vastasi hänelle: "Minä. Mene ja sano herrallesi: 'Katso, Elia on täällä'." </p>
<p id="v9"><sup><small>9</small></sup>  Niin hän sanoi: "Mitä minä olen rikkonut, koska annat palvelijasi Ahabin käsiin, hänen surmattavakseen? </p>
<p id="v10"><sup><small>10</small></sup>  Niin totta kuin Herra, sinun Jumalasi, elää, ei ole sitä kansaa eikä sitä valtakuntaa, josta minun herrani ei olisi lähettänyt etsimään sinua, mutta kun on vastattu: 'Ei hän ole täällä', on hän vannottanut sillä valtakunnalla ja sillä kansalla valan, ettei sinua ole löydetty. </p>
<p id="v11"><sup><small>11</small></sup>  Ja nyt sinä sanot: 'Mene ja sano herrallesi: Katso, Elia on täällä'. </p>
<p id="v12"><sup><small>12</small></sup>  Kun minä lähden pois luotasi, niin Herran Henki kuljettaa sinut, en tiedä minne, ja kun minä menen ilmoittamaan Ahabille eikä hän löydä sinua, niin hän tappaa minut. Ja kuitenkin palvelijasi on peljännyt Herraa nuoruudestaan asti. </p>
<p id="v13"><sup><small>13</small></sup>  Eikö herralleni ole kerrottu, mitä minä tein, kun Iisebel tappoi Herran profeetat: kuinka minä piilotin luolaan sata Herran profeettaa, viisikymmentä kerrallaan, ja elätin heitä leivällä ja vedellä? </p>
<p id="v14"><sup><small>14</small></sup>  Ja nyt sinä sanot: 'Mene ja sano herrallesi: Katso, Elia on täällä', ja niin hän tappaa minut." </p>
<p id="v15"><sup><small>15</small></sup>  Mutta Elia sanoi: "Niin totta kuin Herra Sebaot elää, jonka edessä minä seison, minä näyttäydyn tänä päivänä hänelle". <sup id="cite1"><a href="#fn1">[1]</a></sup></p>
<p id="v16"><sup><small>16</small></sup>  Niin Obadja meni Ahabia vastaan ja ilmoitti hänelle tämän. Ahab meni silloin Eliaa vastaan. </p>
<p id="v17"><sup><small>17</small></sup>  Ja nähdessään Elian Ahab sanoi hänelle: "Siinäkö sinä olet, sinä, joka syökset Israelin onnettomuuteen?" <sup id="cite2"><a href="#fn2">[2]</a></sup></p>
<p id="v18"><sup><small>18</small></sup>  Tämä vastasi: "En minä syökse Israelia onnettomuuteen, vaan sinä ja sinun isäsi suku, koska te hylkäätte Herran käskyt ja koska sinä seuraat baaleja. </p>
<p id="v19"><sup><small>19</small></sup>  Mutta lähetä nyt kokoamaan kaikki Israel minun luokseni Karmel-vuorelle, sekä neljäsataa viisikymmentä Baalin profeettaa ja neljäsataa Aseran profeettaa, jotka syövät Iisebelin pöydästä." </p>
<p id="v20"><sup><small>20</small></sup>  Niin Ahab lähetti sanan kaikille israelilaisille ja kokosi profeetat Karmel-vuorelle. </p>
<p id="v21"><sup><small>21</small></sup>  Ja Elia astui kaiken kansan eteen ja sanoi: "Kuinka kauan te onnutte molemmille puolille? Jos Herra on Jumala, seuratkaa häntä; mutta jos Baal on Jumala, seuratkaa häntä." Eikä kansa vastannut hänelle mitään. </p>
<p id="v22"><sup><small>22</small></sup>  Niin Elia sanoi kansalle: "Minä olen ainoa jäljelle jäänyt Herran profeetta, mutta Baalin profeettoja on neljäsataa viisikymmentä. </p>
<p id="v23"><sup><small>23</small></sup>  Antakaa meille kaksi mullikkaa, ja valitkoot he itselleen toisen mullikan, paloitelkoot sen ja pankoot kappaleet puiden päälle, mutta älkööt panko tulta; ja minä valmistan toisen mullikan ja asetan sen puiden päälle, mutta en pane tulta. </p>
<p id="v24"><sup><small>24</small></sup>  Sitten huutakaa te jumalanne nimeä, ja minä huudan Herran nimeä. Se jumala, joka vastaa tulella, on Jumala." Kaikki kansa vastasi ja sanoi: "Niin on hyvä". </p>
<p id="v25"><sup><small>25</small></sup>  Ja Elia sanoi Baalin profeetoille: "Valitkaa itsellenne toinen mullikka ja valmistakaa se ensin, sillä teitä on enemmän. Huutakaa sitten jumalanne nimeä, mutta älkää panko tulta". </p>
<p id="v26"><sup><small>26</small></sup>  Niin he ottivat sen mullikan, jonka hän antoi heille, ja valmistivat sen. Sitten he huusivat Baalin nimeä aamusta puolipäivään asti, sanoen: "Baal, vastaa meille!" Mutta ei ääntä, ei vastausta! Ja he hyppelivät alttarin ääressä, joka oli tehty. </p>
<p id="v27"><sup><small>27</small></sup>  Puolipäivän aikana Elia pilkkasi heitä ja sanoi: "Huutakaa kovemmin; hän on tosin jumala, mutta hänellä voi olla jotakin toimittamista, tahi hän on poistunut johonkin, tahi on matkalla; kenties hän nukkuu, mutta kyllä hän herää". </p>
<p id="v28"><sup><small>28</small></sup>  Niin he huusivat vielä kovemmin ja viileksivät itseään tapansa mukaan miekoilla ja keihäillä, niin että heistä vuoti verta. </p>
<p id="v29"><sup><small>29</small></sup>  Kun puolipäivä oli kulunut, joutuivat he hurmoksiin, aina siihen hetkeen asti, jolloin ruokauhri uhrataan. Mutta ei ääntä, ei vastausta, ei vaarinottoa! </p>
<p id="v30"><sup><small>30</small></sup>  Niin Elia sanoi kaikelle kansalle: "Astukaa minun luokseni". Ja kaikki kansa astui hänen luoksensa. Niin hän korjasi Herran alttarin, joka oli hajotettu. </p>
<p id="v31"><sup><small>31</small></sup>  Ja Elia otti kaksitoista kiveä, yhtä monta kuin oli Jaakobin poikien sukukuntia, hänen, jolle oli tullut tämä Herran sana: "Israel on oleva sinun nimesi". </p>
<p id="v32"><sup><small>32</small></sup>  Ja hän rakensi kivistä alttarin Herran nimeen ja teki alttarin ympärille ojan, johon olisi mahtunut kaksi sea-mittaa jyviä. </p>
<p id="v33"><sup><small>33</small></sup>  Sitten hän latoi puut, paloitteli mullikan ja pani kappaleet puiden päälle. </p>
<p id="v34"><sup><small>34</small></sup>  Ja hän sanoi: "Täyttäkää neljä ruukkua vedellä ja vuodattakaa se polttouhrin ja puiden päälle". Ja hän sanoi: "Tehkää se toinen kerta". Ja he tekivät niin toisen kerran. Vielä hän sanoi: "Tehkää se kolmas kerta". Ja he tekivät niin kolmannen kerran. </p>
<p id="v35"><sup><small>35</small></sup>  Niin vesi juoksi ympäri alttarin; ojankin hän täytti vedellä. </p>
<p id="v36"><sup><small>36</small></sup>  Ja kun oli tullut hetki, jolloin ruokauhri uhrataan, astui profeetta Elia esille ja sanoi: "Herra, Aabrahamin, Iisakin ja Israelin Jumala, tulkoon tänä päivänä tiettäväksi, että sinä olet Jumala Israelissa ja että minä olen sinun palvelijasi ja että minä olen sinun käskystäsi tehnyt kaiken tämän. </p>
<p id="v37"><sup><small>37</small></sup>  Vastaa minulle, Herra, vastaa minulle, että tämä kansa tulisi näkemään, että sinä, Herra, olet Jumala ja että sinä käännät heidän sydämensä takaisin." </p>
<p id="v38"><sup><small>38</small></sup>  Silloin Herran tuli iski alas ja kulutti polttouhrin, puut, kivet ja mullan sekä nuoli veden, joka oli ojassa. <sup id="cite3"><a href="#fn3">[3]</a></sup></p>
<p id="v39"><sup><small>39</small></sup>  Kun kaikki kansa näki tämän, lankesivat he kasvoillensa ja sanoivat: "Herra on Jumala! Herra on Jumala!" </p>
<p id="v40"><sup><small>40</small></sup>  Mutta Elia sanoi heille: "Ottakaa Baalin profeetat kiinni; älköön yksikään heistä pääskö pakoon". Ja he ottivat heidät kiinni. Ja Elia vei heidät Kiisonin purolle ja tappoi heidät siellä. <sup id="cite4"><a href="#fn4">[4]</a></sup></p>
<p id="v41"><sup><small>41</small></sup>  Ja Elia sanoi Ahabille: "Nouse, syö ja juo, sillä sateen kohina kuuluu". </p>
<p id="v42"><sup><small>42</small></sup>  Niin Ahab nousi syömään ja juomaan. Mutta Elia nousi Karmelin huipulle, kumartui maahan ja painoi kasvonsa polviensa väliin. </p>
<p id="v43"><sup><small>43</small></sup>  Ja hän sanoi palvelijallensa: "Nouse ja katso merelle päin". Tämä nousi ja katsoi, mutta sanoi: "Ei näy mitään". Hän sanoi: "Mene takaisin". Näin seitsemän kertaa. </p>
<p id="v44"><sup><small>44</small></sup>  Seitsemännellä kerralla palvelija sanoi: "Katso, pieni pilvi, miehen kämmenen kokoinen, nousee merestä". Niin Elia sanoi: "Nouse ja sano Ahabille: 'Valjasta ja lähde alas, ettei sade sinua pidättäisi'". </p>
<p id="v45"><sup><small>45</small></sup>  Ja tuossa tuokiossa taivas kävi mustaksi pilvistä ja myrskytuulesta, ja tuli ankara sade. Mutta Ahab nousi vaunuihinsa ja lähti Jisreeliin. </p>
<p id="v46"><sup><small>46</small></sup>  Ja Herran käsi tuli Elian päälle, ja niin hän vyötti kupeensa ja juoksi Ahabin edellä Jisreeliin saakka. </p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/Bible/1_Kings/17">Ensimmäinen kuninkaiden kirja - Luku 17</a></td>
        <td><a href="/fi/Bible/1_Kings/Index">Indeksi</a></td>
        <td><a href="/fi/Bible/1_Kings/19">Ensimmäinen kuninkaiden kirja - Luku 19</a></td>
      </tr>
    </tbody>
  </table>
</figure>
<h2>Viittauksia</h2>
<div>
<ol>
  <li id="fn1"><a href="#cite1">↑</a> 18:15 <i>Ei enää Herra Sebaot</i>: <a href="/fi/The_Urantia_Book/194#p3_11">U-k 194:3.11</a>. </li>
  <li id="fn2"><a href="#cite2">↑</a> 18:17-40 <i>Yaweh v. Baal</i>: <a href="/fi/The_Urantia_Book/97#p3_5">U-k 97:3.5</a>. </li>
  <li id="fn3"><a href="#cite3">↑</a> 18:38 <i>Jumalten tuli</i>: <a href="/fi/The_Urantia_Book/69#p6_6">U-k 69:6.6</a>. </li>
  <li id="fn4"><a href="#cite4">↑</a> 18:40 <i>Baalin vihollinen</i>: <a href="/fi/The_Urantia_Book/97#p2_1">U-k 97:2.1</a>. </li>
</ol>
</div>
