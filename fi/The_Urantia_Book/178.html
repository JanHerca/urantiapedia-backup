<!--
title: LUKU 178. VIIMEINEN LEIRILLÄ VIETETTY PÄIVÄ
description: 
published: true
date: 2022-10-6T8:38:40Z
tags: the urantia book—papers
editor: ckeditor
dateCreated: 2022-8-10T23:7:40Z
-->

<figure class="table chapter-navigator">
  <table>
    <tbody>
      <tr>
        <td><a href="/fi/The_Urantia_Book/177">Luku 177. Keskiviikko — lepopäivä</a></td>
        <td><a href="/fi/The_Urantia_Book/Index">Indeksi</a></td>
        <td><a href="/fi/The_Urantia_Book/179">Luku 179. Viimeinen ehtoollinen</a></td>
      </tr>
    </tbody>
  </table>
</figure>
<span id="p0"> <a href="#p0" class="toc-anchor">¶</a> </span>
<p id="p0_1"><sup><small>178:0.1</small></sup>  JEESUS aikoi viettää tämän torstaipäivän, viimeisen maan päällä lihallishahmoiseksi ruumiillistuneena jumalallisena Poikana viettämänsä vapaan päivän, apostoliensa ja muutamien uskollisten ja hartaiden opetuslasten seurassa. Kohta tuon kauniin aamun aamiaishetken jälkeen Mestari vei heidät syrjäiseen paikkaan vähän matkan päähän heidän leirinsä yläpuolelle ja opetti heille siellä monta uutta totuutta. Vaikka Jeesus piti apostoleille muitakin puheita saman päivän alkuillan tuntien aikana, tämä torstaiaamupäivän puhe oli hänen jäähyväissanomansa sekä apostoleista että valikoiduista opetuslapsista, niin juutalaisista kuin ei-juutalaisistakin, koostuneelle leirikunnalle. Kaksitoista apostolia olivat Juudasta lukuun ottamatta kaikki paikalla. Pietari ja useat apostoleista mainitsivat Juudaksen poissaolosta, ja jotkut heistä ajattelivat Jeesuksen lähettäneen hänet kaupunkiin hoitamaan jotakin asiaa, luultavimmin sopimaan kohta vietettävän pääsiäisjuhlan yksityiskohdista. Juudas palasi leirille vasta iltapäivän puolivälissä, vähän ennen kuin Jeesus johdatti kaksitoista apostolia Jerusalemiin nauttimaan Viimeistä ehtoollista.</p>
<h2 id="p1" class="toc-header"><a href="#p1" class="toc-anchor">¶</a> 1. PUHE POIKAUDESTA JA KANSALAISUUDESTA </h2>
<p id="p1_1"><sup><small>178:1.1</small></sup>  Jeesus puhui lähes kahden tunnin ajan noin viidellekymmenelle uskotulle seuraajalleen ja vastasi pariinkymmeneen kysymykseen, jotka koskivat taivaan valtakunnan suhdetta tämän maailman valtakuntiin ja käsittelivät Jumalan poikauden suhdetta maisten valtioiden kansalaisuuteen. Tästä puheesta samoin kuin hänen kysymyksiin esittämistään vastauksista on tehtävissä seuraava nykyisen kielenkäytön mukainen yhteenveto:</p>
<p id="p1_2"><sup><small>178:1.2</small></sup>  Koska tämän maailman valtakunnat ovat aineellisia, ne saattavat useinkin joutua sellaiseen tilanteeseen, että niiden on pakko käyttää fyysisiä voimakeinoja lakiensa toimeenpanemiseksi ja järjestyksen ylläpitämiseksi. Taivaan valtakunnassa eivät todelliset uskovat turvaudu fyysisen väkivallan käyttöön. Hengestä syntyneiden Jumalan poikien hengellisenä veljesyhteisönä taivaan valtakunta voidaan saattaa voimaan vain hengen voimalla. Tämä menettelytavoissa näkyvä ero kertoo vain siitä, miten uskovien valtakunta ja maallista hallitusvaltaa edustavat valtakunnat suhteutuvat toisiinsa, eikä se kumoa uskovista muodostuvien sosiaalisten ryhmien oikeutta ylläpitää järjestystä riveissään ja pitää kurittomat ja arvottomat jäsenensä nuhteessa.</p>
<p id="p1_3"><sup><small>178:1.3</small></sup>  Hengellisen valtakunnan poikauden ja maallisen eli siviilihallituksen alaisen kansalaisuuden välillä ei ole mitään yhteen sovittamatonta. Uskovan velvollisuus on antaa keisarille, mitkä keisarin ovat, ja Jumalalle, mitkä Jumalan ovat<sup id="cite1"><a href="#fn1">[1]</a></sup>. Näiden kahden vaatimuksen välillä ei voi olla mitään ristiriitaa, sillä toinenhan on aineellinen ja toinen on hengellinen, ellei satu, että keisari julkeaa anastaa Jumalan valtaoikeudet ja vaatia, että hänestä tulee hengellisen kunnioituksen ja korkeimman palvonnan kohde. Sellaisessa tapauksessa palvotte vain Jumalaa koettaessanne samalla valistaa näitä harhautuneita maisia hallitsijoita ja sillä keinoin johdattaa myös heidät taivaassa olevan Isän tunnustamiseen. Teidän ei pidä osoittaa hengellistä palvontaa maisille hallitsijoille, eikä teidän tule käyttää maisten valtioiden — joiden hallitsijoista joskus saattaa tulla uskovia — fyysistä mahtia hengellisen valtakunnan lähetystehtävän edistämistyössä.</p>
<p id="p1_4"><sup><small>178:1.4</small></sup>  Valtakunnassa omaamanne pojan aseman tulisi edistyvää sivilisaatiota ajatellen auttaa teitä tulemaan tämän maailman valtakuntien ihannekansalaisiksi, sillä veljeys ja palvelu ovat valtakunnan evankeliumin kulmakivet. Hengellisen valtakunnan rakkaudenkutsun tulisi osoittautua maallisten valtakuntien epäuskoisten ja sotaan taipuvaisten kansalaisten vihanhalun tehokkaaksi hävittäjäksi. Mutta nämä pimeydessä elävät, aineellisuuteen suuntautuneet pojat eivät koskaan tule tietämään hengellisestä totuuden valostanne, ellette mene hyvin lähelle heitä sen epäitsekkään sosiaalisen palvelun myötä, joka jokaisen yksittäisen uskovan elämänkokemuksessa on luonnollinen seuraamus hengen hedelmien tuottamisesta.</p>
<p id="p1_5"><sup><small>178:1.5</small></sup>  Kuolevaisina ja aineellisina ihmisinä te väistämättä olette maisten valtakuntien kansalaisia, ja teidän tulisi olla hyviä kansalaisia, aina vain parempia kansalaisia, sillä teistähän on tullut taivaallisen valtakunnan uudestisyntyneitä hengen poikia. Uskon valaisemina ja hengen vapauttamina taivaan valtakunnan poikina teillä on kannettavananne kaksinkertainen vastuu — velvollisuus ihmistä ja velvollisuus Jumalaa kohtaan — samalla kun vapaaehtoisesti omaksutte kolmannen ja pyhän velvoitteen: Jumalaa tuntevien uskovien muodostaman veljeskunnan palvelemisen<sup id="cite2"><a href="#fn2">[2]</a></sup>.</p>
<p id="p1_6"><sup><small>178:1.6</small></sup>  Ette saa palvoa ajallisia hallitsijoitanne, eikä teidän pidä käyttää ajallista mahtia hengellisen valtakunnan edistämiseen; mutta teidän tulisi osoittaa rakastavasta palvelemisesta koostuvaa vanhurskasta hoivaa niin uskoville kuin epäuskoisillekin. Valtakunnan evankeliumiin kätkeytyy voimallinen Totuuden Henki, ja vuodatan kohta tämän saman hengen kaiken lihan päälle. Hengen hedelmät, vilpitön ja rakastava palvelunne, on se mahtava sosiaalinen vipusin, joka nostaa pimeydessä elävät ihmisrodut alhaalta ylös, ja tästä Totuuden Hengestä on tuleva voiman moninkertaistava tukipisteenne.</p>
<p id="p1_7"><sup><small>178:1.7</small></sup>  Tuokaa esiin viisautta ja osoittakaa neuvokkuutta ollessanne tekemisissä epäuskoisten siviilivallanpitäjien kanssa. Osoittakaa hienotunteisesti, että teillä on taito tasoittaa vähäisemmät erimielisyydet ja sovitella vähäpätöiset väärinkäsitykset. Pyrkikää kaikin mahdollisin keinoin kaikessa, missä ei ole kysymys hengellisestä uskollisuudestanne universumin hallitsijoita kohtaan, elämään sovussa kaikkien ihmisten kanssa. Olkaa aina viisaita kuin käärmeet, mutta vaarattomia kuin kyyhkyset<sup id="cite3"><a href="#fn3">[3]</a></sup>.</p>
<p id="p1_8"><sup><small>178:1.8</small></sup>  Koska teistä on tullut valtakunnan valaistuneita poikia, teistä pitäisi tulla entistäkin parempia maallisen valtion kansalaisia; samoin tulisi maisten valtioiden hallitsijoista siinä tapauksessa, että he uskovat tähän taivaallisen valtakunnan evankeliumiin, tulla entistäkin parempia hallitsijoita siviiliasioiden puolella. Sellaisen asennoitumisen, joka kertoo epäitsekkäästä ihmisen palvelemisesta ja älyllisestä Jumalan palvonnasta, tulisi tehdä kaikista valtakunnan uskovista parempia maailman kansalaisia, samalla kun sellaisen asennoitumisen, joka kertoo asianomaisen olevan kunniallinen kansalainen ja omistautuvan vilpittömästi ajallisille velvollisuuksilleen, tulisi myötävaikuttaa siten, että tällainen kansalainen on helpommin sillä hengen kutsulla tavoitettavissa, joka kutsuu häntä tulemaan taivaan valtakunnan poikauteen.</p>
<p id="p1_9"><sup><small>178:1.9</small></sup>  Niin kauan kuin maisten valtioiden hallitsijat pyrkivät harjoittamaan uskonnollisten diktaattoreiden valtaa, te tähän evankeliumiin uskovat ette voi muuta odottaa kuin, että osananne on vastoinkäyminen, vaino ja jopa kuolema. Mutta juuri se valo, jonka viette maailmalle, jopa tapa, jolla tämän valtakunnan evankeliumin puolesta kärsitte ja kuolette, tulevat jo sellaisenaan lopulta valaisemaan koko maailman ja johtamaan politiikan ja uskonnon vähittäiseen toisistaan irtautumiseen. Tämän valtakuntaevankeliumin hellittämätön julistaminen on jonakin päivänä tuova kaikille kansakunnille uuden ja uskomattoman vapahduksen, älyllisen kahleettomuuden ja uskonnollisen vapauden.</p>
<p id="p1_10"><sup><small>178:1.10</small></sup>  Tämän ilon ja vapauden evankeliumin vihamiesten ennen pitkää toimeenpanemien vainojen aikana te voimistutte ja valtakunta kukoistaa. Mutta teitä uhkaa vakava vaara myöhempinä aikoina, jolloin useimmat ihmiset puhuvat valtakuntaan uskovista suopeasti ja monet korkeissa asemissa olevat nimellisesti omaksuvat taivaallisen valtakunnan evankeliumin. Opetelkaa olemaan uskolliset valtakunnalle myös rauhan ja menestyksen aikoina. Älkää houkutelko enkeleitä, joiden valvonnassa olette, johdattamaan teitä hankalille teille rakastavana kurinpitotoimena huolettomasti ajelehtivan sielunne pelastukseksi.</p>
<p id="p1_11"><sup><small>178:1.11</small></sup>  Muistakaa, että teidät on valtuutettu julistamaan tätä valtakunnan evankeliumia — sitä, että korkeimpana on halu täyttää Isän tahto, mihin liittyy ylin ilo siitä, että oivaltaa uskon kautta olevansa Jumalan poika —, joten ette saa antaa minkään seikan vaihtaa omistautumisenne kohdetta tästä yhdestä ja ainoasta velvollisuudesta joksikin muuksi. Hyötyköön koko ihmiskunta rakastavan hengellisen hoivanne, valaisevan älyllisen kanssakäymisenne ja kohentavan sosiaalisen palvelunne ylitsevuotavuudesta; mutta ei tule sallia, että nämä humanitaariset ponnistukset — jokin niistä tai ne kaikki — astuisivat evankeliuminjulistuksen sijalle. Nämä voimalliset palvelumuodot ovat sosiaalisia sivutuotteita niistä vieläkin voimallisemmista ja suurenmoisemmista palveluksista ja muutoksista, jotka elävä Totuuden Henki ja henkilökohtainen oivallus siitä, että hengestä syntyneen ihmisen usko tuo varmuuden elävästä kumppanuudesta ikuisen Jumalan kanssa, saavat aikaan valtakuntaan uskovan sydämessä.</p>
<p id="p1_12"><sup><small>178:1.12</small></sup>  Teidän ei tule pyrkiä levittämään totuutta eikä saamaan aikaan vanhurskautta siviilihallitusten valtaan turvautumalla tai maallisia lakeja säätämällä. Teillä on aina lupa koettaa taivutella ihmisten mieltä, mutta ette saa koskaan ottaa sellaista vapautta, että heitä pakottaisitte. Älkää koskaan unohtako teille myönteisessä muodossa opettamaani suurta inhimillisen oikeudenmukaisuuden lakia: Mitä hyvänsä tahtoisitte ihmisten tekevän teille, se tehkää myös heille<sup id="cite4"><a href="#fn4">[4]</a></sup>.</p>
<p id="p1_13"><sup><small>178:1.13</small></sup>  Kun valtakuntaan uskova kutsutaan siviilihallituksen palvelukseen, suorittakoon hän sellaisen palveluksen tuon hallituksen ajallisena alamaisena kuitenkin niin, että tällaisen uskovan tulisi siviilitoimessaan osoittaa kaikkia tavallisia kansalaishyveitä, mutta sellaisina, millaisiksi ne on korottanut se hengellinen valaistuneisuus, joka johtuu kuolevaisen ihmisen mielen olemisesta jalontavassa yhteydessä hänen sisimmässään olevaan ikuisen Jumalan henkeen. Jos epäuskoinen kykenee käymään sinua paremmasta viranhaltijasta, sinun tulisi asettaa itsellesi vakava kysymys, ovatko totuuden juuret kuolleet sydämestäsi toisiinsa kietoutuvien hengellisen kanssakäymisen ja sosiaalisen palvelun elävien vesien puutteeseen. Tietoisuuden siitä, että on Jumalan poika, tulisi elähdyttää jokaisen sellaisen miehen, naisen ja lapsen koko elämänikäistä palvelua, joka on saanut haltuunsa näin voimallisen, ihmispersoonallisuuden kaikkiin luontaisiin kykyihin kohdistuvan kannustimen.</p>
<p id="p1_14"><sup><small>178:1.14</small></sup>  Ei ole tarkoitus, että olisitte passiivisia mystikkoja tai värittömiä askeetteja; teistä ei pidä tulla uneksijoita eikä tyhjäntoimittajia, jotka selällään maaten luottavat kuvitteellisen Kaitselmuksen toimittavan heille jopa elämän perushyödykkeet. Teidän on toden totta määrä olla lempeitä kanssakäymisissänne erehtyvien kuolevaisten kanssa, kärsivällisiä seurustellessanne tietämättömien ihmisten kanssa ja pitkämielisiä, silloin kun teitä ärsytetään<sup id="cite5"><a href="#fn5">[5]</a></sup>. Mutta teidän on myös oltava urheita puolustaessanne vanhurskautta, väkeviä levittäessänne totuutta ja tarmokkaita julistaessanne tätä valtakunnan evankeliumia aina maailman ääriin saakka.</p>
<p id="p1_15"><sup><small>178:1.15</small></sup>  Tämä valtakunnan evankeliumi on elävä totuus. Olen sanonut teille sen olevan kuin hapate taikinassa, kuin sinapin siemenjyvä; ja nyt julistan sen olevan kuin elävän olennon siemen, joka vaikka se pysyykin samana elävänä siemenenä, kuitenkin sukupolvesta toiseen vääjäämättä tuo itsensä julki uusina ilmenemismuotoina ja kasvaa otollisesti uomissa, jotka merkitsevät uutta sopeutumista jokaisen toinen toistaan seuraavan sukupolven erityisiin tarpeisiin ja olosuhteisiin<sup id="cite6"><a href="#fn6">[6]</a></sup><sup id="cite7"><a href="#fn7">[7]</a></sup>. Teille esittämäni ilmoitus on <i>elävä ilmoitus,</i> ja haluan sen tuottavan soveliaita hedelmiä jokaisessa yksilössä ja jokaisessa sukupolvessa hengellistä varttumista, voimistumista ja sopeutuvaa kehittymistä säätelevien lakien mukaan. Tämän evankeliumin tulee sukupolvesta toiseen osoittaa kasvavaa elinvoimaisuutta ja tuoda julki suurempaa hengellisen voiman syvyyttä. Ei saa sallia sellaista, että siitä tulee pelkästään pyhä muisto, pelkkä minusta ja nyt elämistämme ajoista kertova perimätieto.</p>
<p id="p1_16"><sup><small>178:1.16</small></sup>  Älkääkä unohtako, ettemme ole käyneet suoraan hyökkäykseen Mooseksen istuimella istuvia henkilöitä tai heidän arvovaltaansa vastaan, vaan että vain tarjosimme heille sen uuden valon, jonka he ovat näin kiivaasti torjuneet. Olemme käyneet heidän kimppuunsa vain sikäli, että tuomitsemme heidän hengellisen epälojaalisuutensa niitä samoja totuuksia kohtaan, joita he väittävät opettavansa ja varjelevansa. Jouduimme kahakkaan näiden virkaan asetettujen johtajien ja tunnustettujen vallanpitäjien kanssa vasta heidän asetuttuaan suoranaisesti poikkiteloin sitä vastaan, että valtakunnan evankeliumia saarnataan ihmisten pojille. Me emme nytkään heitä ahdista, vaan he päinvastoin tavoittelevat meidän tuhoamme. Älkää unhottako, että teidät on valtuutettu astumaan taipaleelle ja saarnaamaan vain hyvää sanomaa. Teidän ei ole määrä hyökätä vanhoja menettelytapoja vastaan, vaan teidän on määrä taitavasti sotkea uuden totuuden hapate vanhojen uskomusten sekaan. Antakaa Totuuden Hengen tehdä oma työnsä. Päästäkää tilanne kiistelyksi, vasta kun ne, jotka totuutta halveksivat, teidät siihen pakottavat. Mutta kun jääräpäinen epäuskoinen käy kimppuunne, älkää epäröikö asettua kiivaasti puolustamaan totuutta, joka on teidät pelastanut ja pyhittänyt.</p>
<p id="p1_17"><sup><small>178:1.17</small></sup>  Muistakaa kaikissa elämän vaikeuksissa aina rakastaa toisianne<sup id="cite8"><a href="#fn8">[8]</a></sup>. Älkää kamppailko ihmisten kanssa, älkää edes epäuskoisten kanssa<sup id="cite9"><a href="#fn9">[9]</a></sup>. Osoittakaa laupeutta niitäkin kohtaan, jotka halveksien teitä solvaavat<sup id="cite10"><a href="#fn10">[10]</a></sup>. Osoittakaa olevanne lojaaleja kansalaisia, rehtejä käsityöläisiä, kunnioitettavia naapureita, antaumuksellisia sukulaisia, ymmärtäväisiä vanhempia ja osoittakaa, että vilpittömästi uskotte Isän valtakunnan veljesyhteisöön. Ja henkeni on oleva teidän yllänne nyt ja hamaan maailman loppuun asti.</p>
<p id="p1_18"><sup><small>178:1.18</small></sup>  Kun Jeesus lopetti opetuksensa, kello oli lähes yksi, ja he menivät välittömästi takaisin leiriin, jossa Daavid ja hänen työtoverinsa jo odottivat heitä lounaalle.</p>
<h2 id="p2" class="toc-header"><a href="#p2" class="toc-anchor">¶</a> 2. KESKIPÄIVÄN ATERIAHETKEN JÄLKEEN </h2>
<p id="p2_1"><sup><small>178:2.1</small></sup>  Monikaan Mestarin kuulijoista ei kyennyt edes osaksikaan omaksumaan hänen aamupäiväistä esitystään. Kaikista hänen kuulijoistaan kreikkalaiset käsittivät puheesta eniten. Hänen esittämänsä viittaukset tuleviin poliittisiin valtakuntiin ja toisiaan seuraaviin uskovien sukupolviin saattoivat yksitoista apostoliakin hämilleen. Jeesuksen hartaimmatkaan seuraajat eivät kyenneet sovittamaan yhteen hänen maisen toimintansa hetki hetkeltä yhä lähemmäksi käyvää päättymistä ja näitä viittauksia evankeliumitoimintojen jatkumiseen tulevaisuudessa. Jotkut näistä juutalaisuskovista alkoivat aavistaa, että oli tapahtumaisillaan tämän maailman suurin tragedia, mutta he eivät pystyneet sovittamaan yhteen toisaalta tällaista uhkaamassa olevaa katastrofia ja toisaalta Mestarin itsensä iloisen huoletonta suhtautumista tilanteeseen tai hänen aamupäiväistä puhettaan, jossa hän vähän väliä viittasi taivaan valtakunnan tulevaisuuden toimintoihin näiden ulottuessa pitkien aikojen päähän ja kattaessa suhteet moniin ja toisiaan seuraaviin ajallisiin valtakuntiin maan päällä.</p>
<p id="p2_2"><sup><small>178:2.2</small></sup>  Tämän päivän keskipäivään mennessä kaikki apostolit ja opetuslapset olivat jo kuulleet Lasaruksen lähteneen kiireesti pakoon Betaniasta. He alkoivat aavistaa, kuinka armottomalla päättäväisyydellä juutalaisvallanpitäjät tavoittelivat Jeesuksen ja hänen opetustensa tuhoamista.</p>
<p id="p2_3"><sup><small>178:2.3</small></sup>  Jerusalemissa toimivien salaisten asiamiestensä kautta Daavid Sebedeus oli täysin perillä siitä, miten hanke Jeesuksen kiinniottamisesta ja tappamisesta edistyi. Hän tiesi kaiken Juudaksen osuudesta tässä salahankkeessa, mutta hän ei koskaan paljastanut tätä tietoaan muille apostoleille eikä kenellekään opetuslapselle. Kohta lounaan jälkeen hän kylläkin vei Jeesuksen syrjemmälle ja rohkaistui kysymään Jeesukselta, tiesikö tämä — mutta hän ei koskaan päässyt kysymyksessään pitemmälle. Mestari, joka kohotti kätensä, pysäytti hänet sanoen: ”Kyllä Daavid, kyllä minä tiedän siitä kaiken, ja tiedän, että sinä tiedät, mutta pidä huoli, ettet kerro kenellekään. Älä omassa sydämessäsi kuitenkaan epäile, etteikö Jumalan tahto viime kädessä toteudu.”</p>
<p id="p2_4"><sup><small>178:2.4</small></sup>  Daavidin kanssa käydyn keskustelun keskeytti lähetti, joka saapui Filadelfiasta tuoden mukanaan sellaisen viestin, että Abner oli kuullut salahankkeesta Jeesuksen tappamiseksi ja kysyi, pitäisikö hänen lähteä Jerusalemiin. Tämä juoksulähetti lähti sitten kiireesti Filadelfiaan mukanaan seuraava sanoma Abnerille: ”Jatka työtäsi. Jos ruumiillisessa hahmossa poistunkin luotasi, tapahtuu se vain, jotta saattaisin palata takaisin hengen hahmossa. En hylkää sinua. Olen kanssasi loppuun saakka.”</p>
<p id="p2_5"><sup><small>178:2.5</small></sup>  Suunnilleen samaan aikaan Filippus tuli Mestarin luo kysyen: ”Mestari, koska kohta on pääsiäinen, niin minne tahtoisit meidän valmistavan pääsiäisaterian?” Ja kun Jeesus kuuli Filippuksen kysymyksen, hän vastasi: ”Mene ja tuo Pietari ja Johannes tänne, niin annan teille ohjeet ehtoollisesta, jonka tänä iltana nautimme yhdessä<sup id="cite11"><a href="#fn11">[11]</a></sup>. Mitä pääsiäiseen tulee, niin sitä teidän on harkittava, sitten kun ensin olemme tehneet tämän.”</p>
<p id="p2_6"><sup><small>178:2.6</small></sup>  Kuullessaan Mestarin puhuvan Filippuksen kanssa näistä asioista Juudas hivuttautui lähemmäksi voidakseen sivusta kuulla heidän keskustelunsa. Mutta lähettyvillä seisova Daavid Sebedeus astui esille ja ryhtyi jututtamaan Juudasta, sillä aikaa kun Filippus, Pietari ja Johannes siirtyivät vähän syrjemmälle keskustelemaan Mestarin kanssa.</p>
<p id="p2_7"><sup><small>178:2.7</small></sup>  Jeesus sanoi näille kolmelle miehelle: ”Menkää välittömästi Jerusalemiin ja kohtaatte portista sisälle astuttuanne miehen, joka kantaa vesiruukkua. Hän puhuttelee teitä, ja sen jälkeen teidän tulee seurata häntä. Kun hän vie teidät tiettyyn taloon, menkää hänen jäljessään ja kysykää tuon talon isännältä: ’Missä on vieraskamari, jossa Mestarin on määrä nauttia ehtoollista apostoliensa kanssa?’ Ja tämän kysymyksen esitettyänne talon omistaja näyttää teille suuren yläkerran huoneen, joka on varustettu kaikin tarpein ja on valmiina meitä varten<sup id="cite12"><a href="#fn12">[12]</a></sup>.”</p>
<figure id="Figure_178_2_7" class="image urantiapedia image-style-align-right">
  <img src="/image/The_Urantia_Book/Jesus_life/paintings/The_Man_with_the_jar_of_water.jpg">
  <figcaption>
    <em>Mies vesipurkin kanssa</em>, James Tissot, 1886 – 1894, <a href="https://commons.wikimedia.org/wiki/File:The_Man_with_the_jar_of_water_-_Tissot_(1886-96).jpg" target="_blank">Wikimedia</a>
  </figcaption>
</figure>
<p id="p2_8"><sup><small>178:2.8</small></sup>  Kaupunkiin päästyään apostolit kohtasivat portin lähellä miehen vesiruukkuineen ja seurasivat hänen jäljessään Johannes Markuksen kotiin, jossa nuorukaisen isä tuli heitä vastaan ja näytti heille yläkerran huoneen valmiina ilta-ateriaa varten<sup id="cite13"><a href="#fn13">[13]</a></sup>.</p>
<p id="p2_9"><sup><small>178:2.9</small></sup>  Ja kaikki tämä tapahtui sen yhteisymmärryksen seurauksena, johon Mestari ja Johannes Markus edellisen päivän iltapäivänä pääsivät ollessaan kaksistaan kukkuloilla. Jeesus halusi varmistua siitä, että hän saisi viettää tämän viimeisen ateriahetkensä apostoleidensa seurassa kenenkään heitä häiritsemättä, ja hän sopi tästä salaisesta järjestelystä Johannes Markuksen kanssa sillä hän uskoi, että mikäli Juudas tietäisi edeltäkäsin heidän kokoontumispaikastaan, tämä saattaisi sopia hänen vihamiestensä kanssa sellaisesta, että nämä pidättäisivät hänet siellä. Näin meneteltäessä Juudas sai tietää heidän kokoontumispaikastaan vasta myöhemmin eli saapuessaan sinne Jeesuksen ja muiden apostolien mukana.</p>
<p id="p2_10"><sup><small>178:2.10</small></sup>  Daavid Sebedeuksella oli toimitettavanaan paljon asioita Juudaksen kanssa, joten häntä oli helppo estää seuraamasta Pietaria, Johannesta ja Filippusta, minkä hän olisi kovin mieluusti tehnyt. Juudaksen antaessa Daavidille tietyn rahasumman hankintoja varten Daavid sanoi hänelle: ”Juudas, eiköhän sinun näissä olosuhteissa olisi hyvä antaa käyttööni rahaa vähän enemmän kuin tällä hetkellä tarvitsen?” Ja hetken tuumailtuaan Juudas vastasi: ”Niin, Daavid, kyllä minusta tuntuu, että se olisi viisasta. Ottaen huomioon Jerusalemissa vallitsevat levottomat olot minusta itse asiassa tuntuu, että minun olisi parasta luovuttaa kaikki rahat sinulle. Mestaria vastaan vehkeillään, ja siinä tapauksessa, että minulle tapahtuisi jotakin, sinun toimintasi ei ainakaan estyisi.”</p>
<p id="p2_11"><sup><small>178:2.11</small></sup>  Ja näin Daavid sai apostolien kaikki käteisvarat sekä kuitit kaikista talletuksista. Apostolit saivat tietää tästä järjestelystä vasta seuraavan päivän iltana.</p>
<p id="p2_12"><sup><small>178:2.12</small></sup>  Kello oli suunnilleen puoli viisi, kun kolme apostolia palasivat ja ilmoittivat Jeesukselle kaiken olevan valmiina ehtoollista varten. Mestari laittautui heti valmiiksi viedäkseen kaksitoista apostoliaan polkua pitkin Betaniantielle ja edelleen Jerusalemiin. Ja tämä oli viimeinen taival, jonka hän koskaan taittoi kaikkien kahdentoista apostolin kanssa.</p>
<h2 id="p3" class="toc-header"><a href="#p3" class="toc-anchor">¶</a> 3. MATKALLA EHTOOLLISELLE </h2>
<p id="p3_1"><sup><small>178:3.1</small></sup>  Pyrkiessään taas välttämään väkijoukkoja, jotka kulkivat Kidroninlaakson kautta Jerusalemin ja Getsemanen puiston väliä molempiin suuntiin, Jeesus ja kaksitoista apostolia kävelivät Öljymäen läntisen harjan ylitse päästäkseen Betaniasta alas kaupunkiin johtavalle tielle. Lähestyessään paikkaa, jossa Jeesus oli edellisenä iltana viivähtänyt puhuakseen Jerusalemin hävityksestä, he tiedostamattaan pysähtyivät ja katselivat seisaaltaan ja vaieten alas kaupunkiin. Koska he olivat liikkeellä hieman liian varhain ja koska Jeesus ei halunnut kulkea kaupungin läpi ennen auringonlaskua, hän sanoi seuralaisilleen:</p>
<p id="p3_2"><sup><small>178:3.2</small></sup>  ”Istuutukaa ja levähtäkää siksi aikaa, kun keskustelen kanssanne siitä, mitä kohta väistämättä tapahtuu. Kaikki nämä vuodet olen elänyt kanssanne kuin veljien kanssa ja olen opettanut totuuden taivaan valtakunnasta ja paljastanut teille sen mysteerit. Ja Isäni on totisesti tehnyt maiseen lähetystehtävääni liittyen monia ihmeellisiä tekoja. Olette olleet todistamassa tätä kaikkea ja olette olleet mukana sellaisessa kokemuksessa, että olette tehneet työtä yhdessä Jumalan kanssa<sup id="cite14"><a href="#fn14">[14]</a></sup>. Ja voitte todistaa minun muutaman kerran varoittaneen teitä siitä, että minun ennen pitkää täytyy palata sen työn pariin, jonka Isä on tehtäväkseni antanut<sup id="cite15"><a href="#fn15">[15]</a></sup>. Olen yksiselitteisesti kertonut teille, että minun täytyy jättää teidät tähän maailmaan jatkamaan valtakunnan työtä. Juuri tätä tarkoitusta varten erotin Kapernaumin kukkuloilla teidät muista. Teidän on nyt valmistauduttava jakamaan muiden kanssa se kokemus, jonka olette saaneet kanssani<sup id="cite16"><a href="#fn16">[16]</a></sup>. Samalla tavoin kuin Isä lähetti minut tähän maailmaan, samalla tavoin olen minäkin kohta lähettävä teidät edustamaan itseäni ja viemään aloittamani työ päätökseen.</p>
<p id="p3_3"><sup><small>178:3.3</small></sup>  ”Suruissanne te katselette kaupunkia tuolla alhaalla, sillä olette kuulleet Jerusalemin lopusta kertovat sanani<sup id="cite17"><a href="#fn17">[17]</a></sup>. Olen antanut teille ennakkovaroituksen, jottette sen hävityksessä menehtyisi ja niin muodoin viivyttäisi valtakunnan evankeliumin julistamista<sup id="cite18"><a href="#fn18">[18]</a></sup>. Samalla tavoin kehotan teitä nyt ottamaan vaarin, ettette tarpeettomasti vaarantaisi henkeänne, kun tulevat ne, jotka vievät Ihmisen Pojan pois. Minun täytyy mennä, mutta teidän on mentyäni määrä jäädä todistamaan tästä evankeliumista, aivan kuten käskin Lasaruksen paeta ihmisten vihaa, jotta hän saisi elää ja tehdä tunnetuksi Jumalan kunniaa. Mikäli on Isän tahto, että lähden pois, ei mikään, mikä on teidän tehtävissänne, voi estää Jumalan suunnitelmaa toteutumasta. Olkaa varuillanne, etteivät he tapa teitäkin. Olkoot sielunne urheat evankeliumia hengen voimalla puolustaessaan, mutta älkää eksykö mihinkään mielettömään yritykseen Ihmisen Poikaa puolustaaksenne. En tarvitse ihmiskäden kautta tulevaa puolustamista; taivaan sotajoukot ovat tälläkin hetkellä käden ulottuvilla; mutta luja päätökseni on, että teen niin kuin on taivaassa olevan Isäni tahto, ja sen vuoksi meidän on alistuttava siihen, mikä varsin pian lankeaa päällemme<sup id="cite19"><a href="#fn19">[19]</a></sup>.</p>
<p id="p3_4"><sup><small>178:3.4</small></sup>  ”Kun näette tämän kaupungin hävitettynä, älkää unohtako, että olette jo astuneet loputonta palvelua merkitsevään ikuiseen elämään alati edistyvässä taivaan, jopa taivaitten taivaan, valtakunnassa. Teidän tulisi tietää, että Isäni universumissa ja minun universumissani on monta asuinsijaa, ja että siellä on valkeuden lapsia odottamassa sellaisten kaupunkien paljastuminen, joiden rakentaja on Jumala, ja sellaisten maailmojen julkitulo, joiden elämäntapa on vanhurskaus ja ilo totuudesta<sup id="cite20"><a href="#fn20">[20]</a></sup><sup id="cite21"><a href="#fn21">[21]</a></sup><sup id="cite22"><a href="#fn22">[22]</a></sup>. Olen tuonut taivaan valtakunnan teille tänne maan päälle, mutta sanon teille, että kaikki ne teistä, jotka uskon kautta astuvat sinne sisälle ja jotka totuuden elävän palvelemisen kautta jäävät sinne, nousevat eittämättä korkeuksien maailmoihin ja istuvat kanssani Isämme henkivaltakunnassa<sup id="cite23"><a href="#fn23">[23]</a></sup>. Mutta ensin teidän on vyötettävä itsenne ja vietävä päätökseen työ, jonka olette kanssani aloittaneet. Teidän on ensin selviydyttävä paljosta koettelusta ja kestettävä monet murheet — ja nämä koettelemukset ovat jo nyt meidän päällämme — ja kun olette päättäneet työnne maan päällä, tulette minun ilooni, aivan kuten minä olen päättänyt Isäni työn maan päällä ja olen kohta palaava hänen syleilyynsä<sup id="cite24"><a href="#fn24">[24]</a></sup><sup id="cite25"><a href="#fn25">[25]</a></sup><sup id="cite26"><a href="#fn26">[26]</a></sup>.”</p>
<p id="p3_5"><sup><small>178:3.5</small></sup>  Kun Mestari oli puhunut, hän nousi, ja he kaikki seurasivat häntä Öljymäkeä alas kaupunkiin. Kolmea lukuun ottamatta yksikään apostoleista ei kapeita katuja tihenevässä hämärässä kulkiessaan tiennyt, minne he olivat menossa. Ihmiset tönivät heitä, mutta kukaan ei tuntenut heitä eikä tiennyt, että Jumalan Poika kulki heidän ohitseen matkallaan viimeiseen kuolevaisten kohtaamiseensa valitsemiensa valtakunnan lähettiläiden kanssa. Eivätkä tienneet apostolitkaan, että yksi heidän omasta joukostaan oli jo ryhtynyt salaliittoon kavaltaakseen Mestarin hänen vihollistensa käsiin.</p>
<p id="p3_6"><sup><small>178:3.6</small></sup>  Johannes Markus oli seurannut heitä koko matkan kaupunkiin asti, ja kun he olivat astuneet sisälle kaupungin portista, hän kiiruhti toista katua heidän edelleen, joten hän oli heidän saapuessaan odottamassa toivottaakseen heidät tervetulleiksi isänsä kotiin.</p>
<br/>
<figure class="table chapter-navigator">
  <table>
    <tbody>
      <tr>
        <td><a href="/fi/The_Urantia_Book/177">Luku 177. Keskiviikko — lepopäivä</a></td>
        <td><a href="/fi/The_Urantia_Book/Index">Indeksi</a></td>
        <td><a href="/fi/The_Urantia_Book/179">Luku 179. Viimeinen ehtoollinen</a></td>
      </tr>
    </tbody>
  </table>
</figure>
<h2>Viittauksia</h2>
<div style="-moz-column-width: 30em; -webkit-column-width: 30em; column-width: 30em; margin-top: 1em;">
<ol style="margin: 0; padding-top: 0px;">
  <li style="margin-top:0px;" id="fn1"><a href="#cite1">↑</a> <i>Antakaa keisarille, mikä keisarille kuuluu, ja Jumalalle, mikä Jumalalle kuuluu</i>: <a href="/fi/Bible/Matthew/22#v21">Matt 22:21</a>; <a href="/fi/Bible/Mark/12#v17">Mark 12:17</a>; <a href="/fi/Bible/Luke/20#v25">Luuk 20:25</a>. </li>
  <li id="fn2"><a href="#cite2">↑</a> <i>Kaksinkertainen vastuu: ihminen ja Jumala</i>: <a href="/fi/Bible/Galatians/6#v10">Gal 6:10</a>. </li>
  <li id="fn3"><a href="#cite3">↑</a> <i>Viisas kuin käärme jne.</i>: <a href="/fi/Bible/Matthew/10#v16">Matt 10:16</a>. </li>
  <li id="fn4"><a href="#cite4">↑</a> <i>Kultainen sääntö</i>: <a href="/fi/Bible/Matthew/7#v12">Matt 7:12</a>; <a href="/fi/Bible/Luke/6#v31">Luuk 6:31</a>.  <i>Kultainen sääntö (negatiivinen)</i>: <a href="/fi/Bible/Tobit/4#v15">Tob 4:15</a>. </li>
  <li id="fn5"><a href="#cite5">↑</a> <i>Suuri komissio</i>: <a href="/fi/Bible/Matthew/24#v14">Matt 24:14</a>; <a href="/fi/Bible/Matthew/28#v19">Matt 28:19-20a</a>; <a href="/fi/Bible/Mark/13#v10">Mark 13:10</a>; <a href="/fi/Bible/Mark/16#v15">Mark 16:15</a>; <a href="/fi/Bible/Luke/24#v47">Luuk 24:47</a>; <a href="/fi/Bible/John/17#v18">Joh 17:18</a>; <a href="/fi/Bible/Acts_of_the_Apostles/1#v8b">Apt 1:8b</a>. </li>
  <li id="fn6"><a href="#cite6">↑</a> <i>hapate taikinassa</i>: <a href="/fi/Bible/Matthew/13#v33">Matt 13:33</a>; <a href="/fi/Bible/Luke/13#v21">Luuk 13:21</a>. </li>
  <li id="fn7"><a href="#cite7">↑</a> <i>Sinapinsiemen</i>: <a href="/fi/Bible/Matthew/13#v31">Matt 13:31</a>; <a href="/fi/Bible/Mark/4#v31">Mark 4:31</a>; <a href="/fi/Bible/Luke/13#v19">Luuk 13:19</a>. </li>
  <li id="fn8"><a href="#cite8">↑</a> <i>Rakastakaa toisianne</i>: <a href="/fi/Bible/Job/1#v5">Job 1:5</a>; <a href="/fi/Bible/Job/3#v11">Job 3:11,23</a>; <a href="/fi/Bible/Job/4#v7">Job 4:7,11-12,21</a>; <a href="/fi/Bible/Leviticus/19#v18">3 Moos 19:18,34</a>; <a href="/fi/Bible/Matthew/5#v43">Matt 5:43-44</a>; <a href="/fi/Bible/Matthew/19#v19b">Matt 19:19b</a>; <a href="/fi/Bible/Matthew/22#v39">Matt 22:39</a>; <a href="/fi/Bible/Mark/12#v31">Mark 12:31,33</a>; <a href="/fi/Bible/Luke/10#v27">Luuk 10:27</a>; <a href="/fi/Bible/John/13#v34">Joh 13:34-35</a>; <a href="/fi/Bible/John/15#v12">Joh 15:12,17</a>; <a href="/fi/Bible/Romans/13#v8">Room 13:8-10</a>; <a href="/fi/Bible/Galatians/5#v13">Gal 5:13-14</a>; <a href="/fi/Bible/1_Thessalonians/4#v9">1 Tess 4:9</a>; <a href="/fi/Bible/James/2#v8">Jaak 2:8</a>; <a href="/fi/Bible/1_Peter/1#v22">1 Piet 1:22</a>. </li>
  <li id="fn9"><a href="#cite9">↑</a> <i>Älä riitele ihmisten kanssa</i>: <a href="/fi/Bible/Isaiah/42#v1">Jes 42:1-2</a>; <a href="/fi/Bible/Matthew/12#v19">Matt 12:19</a>; <a href="/fi/Bible/2_Timothy/2#v14">2 Tim 2:14,24</a>. </li>
  <li id="fn10"><a href="#cite10">↑</a> <i>Armoa ilkeämieliselle pahantekijälle</i>: <a href="/fi/Bible/Matthew/5#v44">Matt 5:44</a>; <a href="/fi/Bible/Luke/6#v28">Luuk 6:28</a>. </li>
  <li id="fn11"><a href="#cite11">↑</a> <i>Missä syödään pääsiäinen?</i>: <a href="/fi/Bible/Matthew/26#v17">Matt 26:17</a>; <a href="/fi/Bible/Mark/14#v12">Mark 14:12</a>; <a href="/fi/Bible/Luke/22#v8">Luuk 22:8-9</a>. </li>
  <li id="fn12"><a href="#cite12">↑</a> <i>Seuraa miestä kannun kanssa</i>: <a href="/fi/Bible/Matthew/26#v18">Matt 26:18</a>; <a href="/fi/Bible/Mark/14#v13">Mark 14:13-15</a>; <a href="/fi/Bible/Luke/22#v10">Luuk 22:10-12</a>. </li>
  <li id="fn13"><a href="#cite13">↑</a> <i>Yläsaliin</i>: <a href="/fi/Bible/Matthew/26#v19">Matt 26:19</a>; <a href="/fi/Bible/Mark/14#v16">Mark 14:16</a>; <a href="/fi/Bible/Luke/22#v13">Luuk 22:13</a>. </li>
  <li id="fn14"><a href="#cite14">↑</a> <i>Työntekijät yhdessä</i>: <a href="/fi/Bible/1_Corinthians/3#v9">1 Kor 3:9</a>. </li>
  <li id="fn15"><a href="#cite15">↑</a> <i>Jeesuksen on palattava Isän luo</i>: <a href="/fi/Bible/John/7#v33">Joh 7:33</a>; <a href="/fi/Bible/John/8#v21">Joh 8:21-22</a>; <a href="/fi/Bible/John/13#v33">Joh 13:33</a>; <a href="/fi/Bible/John/14#v2">Joh 14:2,12,28</a>; <a href="/fi/Bible/John/16#v10">Joh 16:10,16-17,28</a>. </li>
  <li id="fn16"><a href="#cite16">↑</a> <i>Minä lähetän teidät, niin kuin minut on lähetetty</i>: <a href="/fi/Bible/Matthew/28#v19a">Matt 28:19a</a>; <a href="/fi/Bible/Mark/16#v15">Mark 16:15</a>; <a href="/fi/Bible/John/20#v21">Joh 20:21</a>. </li>
  <li id="fn17"><a href="#cite17">↑</a> <i>Temppelin tuhoutuminen on ennustettu</i>: <a href="/fi/Bible/Matthew/24#v1">Matt 24:1-2</a>; <a href="/fi/Bible/Mark/13#v1">Mark 13:1-2</a>; <a href="/fi/Bible/Luke/21#v5">Luuk 21:5-6</a>. </li>
  <li id="fn18"><a href="#cite18">↑</a> <i>Apostoleita varoitetaan pakenemaan</i>: <a href="/fi/Bible/Matthew/24#v15">Matt 24:15-21</a>; <a href="/fi/Bible/Mark/13#v14">Mark 13:14-19</a>; <a href="/fi/Bible/Luke/21#v20">Luuk 21:20-24</a>. </li>
  <li id="fn19"><a href="#cite19">↑</a> <i>Jeesus ei tarvitse ihmisten puolustusta</i>: <a href="/fi/Bible/Matthew/26#v53">Matt 26:53</a>. </li>
  <li id="fn20"><a href="#cite20">↑</a> <i>Isän talossa on monta asuinpaikkaa</i>: <a href="/fi/Bible/John/14#v2">Joh 14:2</a>. </li>
  <li id="fn21"><a href="#cite21">↑</a> <i>Valon lapset</i>: <a href="/fi/Bible/Luke/16#v8">Luuk 16:8</a>; <a href="/fi/Bible/John/12#v36">Joh 12:36</a>; <a href="/fi/Bible/Ephesians/5#v8">Ef 5:8</a>; <a href="/fi/Bible/1_Thessalonians/5#v5">1 Tess 5:5</a>. </li>
  <li id="fn22"><a href="#cite22">↑</a> <i>Jumalan rakentamat kaupungit</i>: <a href="/fi/Bible/Hebrews/11#v10">Hepr 11:10</a>. </li>
  <li id="fn23"><a href="#cite23">↑</a> <i>Palkinto uskollisuudesta</i>: <a href="/fi/Bible/Revelation/3#v21">Ilm 3:21</a>. </li>
  <li id="fn24"><a href="#cite24">↑</a> <i>Mene läpi ahdingon</i>: <a href="/fi/Bible/Acts_of_the_Apostles/14#v22b">Apt 14:22b</a>. </li>
  <li id="fn25"><a href="#cite25">↑</a> <i>Jeesus saattoi Isän työn päätökseen</i>: <a href="/fi/Bible/John/4#v34">Joh 4:34</a>; <a href="/fi/Bible/John/5#v36">Joh 5:36</a>; <a href="/fi/Bible/John/17#v4">Joh 17:4</a>; <a href="/fi/Bible/John/19#v30">Joh 19:30</a>. </li>
  <li id="fn26"><a href="#cite26">↑</a> <i>Jeesuksen on palattava Isän luo</i>: <a href="/fi/Bible/John/7#v33">Joh 7:33</a>; <a href="/fi/Bible/John/8#v21">Joh 8:21-22</a>; <a href="/fi/Bible/John/13#v33">Joh 13:33</a>; <a href="/fi/Bible/John/14#v2">Joh 14:2,12,28</a>; <a href="/fi/Bible/John/16#v10">Joh 16:10,16-17,28</a>. </li>
</ol>
</div>
