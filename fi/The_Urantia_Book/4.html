<!--
title: LUKU 4. JUMALAN SUHDE MAAILMANKAIKKEUTEEN
description: 
published: true
date: 2022-8-10T23:7:40Z
tags: 
editor: ckeditor
dateCreated: 2022-8-10T23:7:40Z
-->

<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/fi/The_Urantia_Book/3">Luku 3. Jumalan attribuutit</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/fi/The_Urantia_Book/Index">Indeksi</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/fi/The_Urantia_Book/5">Luku 5. Jumalan suhde yksilöön</a></td>
      </tr>
    </tbody>
  </table>
</figure>
<span id="p0"> <a href="#p0" class="toc-anchor">¶</a> </span>
<p id="p0_1"><sup><small>4:0.1</small></sup>  UNIVERSAALISELLA Isällä on universumien universumin aineellisia, älyllisiä ja hengellisiä ilmiöitä koskeva ikuinen tarkoitus, jota hän toteuttaa aikakaudesta toiseen. Jumala loi universumit omasta vapaasta ja suvereenista tahdostaan, ja hän loi ne kaikin puolin viisaan ja ikuisen tarkoituksensa mukaisesti. On epävarmaa, tietävätkö Jumalan ikuisesta tarkoituksesta todellakaan kovin paljon ketkään muut kuin Paratiisin Jumaluudet ja heidän korkeimmat kumppaninsa. Jopa ylevillä Paratiisin kansalaisilla on varsin eriäviä mielipiteitä Jumaluuksien ikuisten tarkoitusperien luonteesta.</p>
<p id="p0_2"><sup><small>4:0.2</small></sup>  On helppoa päätellä Havonan täydellisen keskusuniversumin luomisen tarkoituksena olleen pelkästään jumalallisen olemuksen tyydyttäminen. Havona saattaa olla malliluomuksena kaikille muille universumeille ja viimeisen vaiheen kouluna ajallisuudesta tuleville pyhiinvaeltajille, jotka ovat matkalla Paratiisiin. Tällaisen ylivertaisen luomuksen täytyy kuitenkin ensi sijassa olla olemassa täydellisten ja infiniittisten Luojien iloksi ja tyydytykseksi.</p>
<p id="p0_3"><sup><small>4:0.3</small></sup>  Hämmästyttävä järjestelmä evolutionaaristen kuolevaisten täydellistämiseksi — sen jälkeen kun he ovat päässeet Paratiisiin ja Lopullisuuden Saavuttajakuntaan — ja harjaannuttamiseksi edelleen jotakin paljastumatonta tulevaa tehtävää varten näyttää todellakin tällä hetkellä olevan eräs seitsemän superuniversumin ja niiden monien alajakautumien päätehtävistä. Mutta tämä ylösnousemusjärjestelmä ajallisuuden ja avaruuden kuolevaisten hengellistämiseksi ja koulimiseksi ei missään tapauksessa ole maailmankaikkeuden älyllisten olentojen ainoa tehtävä. On todellakin olemassa monia muita kiehtovia toimintoja, jotka vaativat taivaallisten joukkojen aikaa ja sitovat heidän voimiaan.</p>
<h2 id="p1" class="toc-header"> <a href="#p1" class="toc-anchor">¶</a> 1. ISÄN ASENNE MAAILMANKAIKKEUTEEN </h2>
<p id="p1_1"><sup><small>4:1.1</small></sup>  Urantian asukkaat ovat kautta aikakausien ymmärtäneet väärin Jumalan kaitselmuksen. Maailmassanne toki vaikuttaa jumalallista aikaansaannosta oleva kaitselmus, mutta se ei ole sellaista lapsellista, mielivaltaista ja aineellista huolenpitoa, jollaiseksi monet kuolevaiset ovat sen käsittäneet. Jumalan kaitselmus koostuu taivaallisten olentojen ja jumalallisten henkien toisiinsa kytkeytyvistä toiminnoista. Hellittämättä nämä olennot ja henget uurastavat kosmista lakia noudattaen Jumalan kunniaksi ja hänen universumilastensa hengellisyyden edistämiseksi.</p>
<p id="p1_2"><sup><small>4:1.2</small></sup>  Ettekö voisi edistyä käsityksessänne Jumalan toimista ihmisen suhteen sellaiselle tasolle, että tunnistaisitte maailmankaikkeuden tunnussanaksi sanan <i>edistys?</i> Ihmissuku on ponnistellut pitkät ajanjaksot saavuttaakseen nykyisen asemansa. Kaitselmus on kaikki nämä vuosituhannet toteuttanut suunnitelmaa laajenevasta evoluutiosta. Käytännössä kummatkaan ajatukset eivät ole ristiriidassa. Ne ovat sitä vain ihmisen erheellisissä käsityksissä. Jumalallinen kaitselmus ei koskaan asetu vastustamaan todellista inhimillistä edistymistä — ei ajallista eikä hengellistä. Kaitselmus on aina sopusoinnussa korkeimman Lainsäätäjän muuttumattoman ja täydellisen olemuksen kanssa.</p>
<p id="p1_3"><sup><small>4:1.3</small></sup>  ”Jumala on uskollinen” ja ”kaikki hänen käskynsä ovat oikeudenmukaisia”<sup id="cite1"><a href="#fn1">[1]</a></sup><sup id="cite2"><a href="#fn2">[2]</a></sup>. ”Hänen uskollisuutensa perustat ovat itsessään taivaissa<sup id="cite3"><a href="#fn3">[3]</a></sup>.” ”Ajasta aikaan, oi Herra, sinun sanasi on asetettu taivaassa. Sinun uskollisuutesi tavoittaa kaikki sukupolvet; sinä olet asettanut maan paikoilleen ja se pysyy<sup id="cite4"><a href="#fn4">[4]</a></sup>.” ”Hän on uskollinen Luoja<sup id="cite5"><a href="#fn5">[5]</a></sup>.”</p>
<p id="p1_4"><sup><small>4:1.4</small></sup>  Ei ole rajaa sille, mitä voimia ja persoonallisuuksia Isä voi käyttää tarkoitusperänsä ylläpitämiseen ja luotujensa tukemiseen. ”Ikuinen Jumala on turvamme, ja allamme ovat iankaikkiset käsivarret<sup id="cite6"><a href="#fn6">[6]</a></sup>.” ”Joka asuu Kaikkein Korkeimman salatussa paikassa, pysyy Kaikkivaltiaan varjeluksessa<sup id="cite7"><a href="#fn7">[7]</a></sup>.” ”Katso, hän, joka meitä hoitaa, ei nuoku eikä nuku<sup id="cite8"><a href="#fn8">[8]</a></sup>.” ”Tiedämme, että kaikki on kääntyvä parhain päin niille, jotka rakastavat Jumalaa”, ”sillä Herra kääntää katseensa vanhurskaitten puoleen ja hänen korvansa kuulevat heidän rukouksensa<sup id="cite9"><a href="#fn9">[9]</a></sup><sup id="cite10"><a href="#fn10">[10]</a></sup>.”</p>
<p id="p1_5"><sup><small>4:1.5</small></sup>  ”Sanansa voimalla” Jumala ylläpitää ”kaiken olevaisen”<sup id="cite11"><a href="#fn11">[11]</a></sup>. Ja kun uusia maailmoja syntyy, hän ”lähettää paikalle Poikansa, ja ne on luotu”<sup id="cite12"><a href="#fn12">[12]</a></sup>. Eikä Jumala vain luo, vaan hän ”pitää ne kaikki olevaisuuden piirissä”<sup id="cite13"><a href="#fn13">[13]</a></sup>. Jumala pitää jatkuvasti yllä kaikki aineelliset olevaiset ja kaikki hengelliset olennot. Universumit ovat ikuisesti vakaita. Näennäisen epävakaisuuden keskellä on vakavuus<sup id="cite14"><a href="#fn14">[14]</a></sup>. Tähtimaailmojen kaikkien energiapurkausten ja fyysisten mullistusten takana on järjestys ja turvallisuus.</p>
<p id="p1_6"><sup><small>4:1.6</small></sup>  Universaalinen Isä ei ole vetäytynyt pois universumien hoidosta. Hän ei ole epäaktiivinen Jumaluus. Jos Jumala sattuisi vetäytymään koko luomistuloksen jatkuvan ylläpitäjän osastaan, seurauksena olisi välittömästi yleinen luhistuminen. Ilman Jumalaa mitään sellaista kuin <i>todellisuus</i> ei olisi olemassa<sup id="cite15"><a href="#fn15">[15]</a></sup>. Tälläkin hetkellä, aivan niin kuin kaukaisina menneinä aikoina ja ikuisessa tulevaisuudessa, Jumala jatkaa ylläpitoaan. Jumalallinen ote ulottuu ikuisuuden kehän ympäri<sup id="cite16"><a href="#fn16">[16]</a></sup>. Maailmankaikkeutta ei ole vedetty kellon tavoin käymään vain tietyksi ajaksi ja sitten lopettamaan käyntinsä, vaan kaikki uudistuu jatkuvasti. Lakkaamatta Isä vuodattaa energiaa, valoa ja elämää. Jumalan työskentely on konkreettista yhtä hyvin kuin hengellistä. ”Pohjoisen hän kaarruttaa autiuden ylle ja ripustaa maan tyhjyyden päälle.”</p>
<p id="p1_7"><sup><small>4:1.7</small></sup>  Olentoluokkaani kuuluva olento kykenee erottamaan maailmankaikkeuden hallinnon jokapäiväisissä asioissa vallitsevan perimmäisen sopusoinnun ja näkemään sen kauas kantavan ja perinpohjaisen koordinoinnin. Moni asia, joka kuolevaisen mielelle näyttäytyy irrallisena ja umpimähkäisenä, näyttää minun ymmärrykseni mukaan järjestyksessä olevalta ja rakentavalta. Mutta universumeissa on meneillään myös hyvin paljon sellaista, jota en täysin käsitä. Olen jo kauan aikaa tutkinut paikallisuniversumien ja superuniversumien tunnettuja voimia, energioita, mieliä, morontioita, henkiä ja persoonallisuuksia, ja olen enemmän tai vähemmän niistä perillä. Yleisesti ottaen ymmärrän, miten nämä toimintayksiköt ja persoonallisuudet operoivat, ja olen yksityiskohtia myöten perillä suuruniversumin valtuutettujen hengellisten ja älyllisten olentojen toiminnasta. Universumien ilmiöitä koskevasta tietämyksestäni huolimatta joudun jatkuvasti kohtaamaan kosmisia reaktioita, joita en pysty kokonaan käsittämään. Tavan takaa kohtaan satunnaisilta näyttäviä voimien, energioiden, älyjen ja henkien keskinäissidosten yhteenkietoutumia, joita en osaa tyydyttävästi selittää.</p>
<p id="p1_8"><sup><small>4:1.8</small></sup>  Olen täysin pätevä havaitsemaan ja analysoimaan kaikkien niiden ilmiöiden vaikutuksen, jotka johtuvat suoraan Universaalisen Isän, Iankaikkisen Pojan ja Äärettömän Hengen toiminnasta, ja hyvin laajasti myös Paratiisin Saaren toiminnasta johtuvien ilmiöitten vaikutuksen. Mutta joudun hämmennyksiin kohdatessani sellaista, mikä näyttää olevan heidän salaperäisten rinnakkaisolentojensa, potentiaalisuuden kolmen Absoluutin, aikaansaannosta. Nämä Absoluutit näyttävät astuvan aineen yläpuolelle, menevän mielen yläpuolelle ja kohoavan hengen yläpuolelle. Minua sekoittaa jatkuvasti ja minua hämmentää tämän tästä se, etten kykene käsittämään näitä monimutkaisia tapahtumia, joiden katson johtuvan Kvalifioimattoman Absoluutin, Jumaluusabsoluutin ja Universaalisen Absoluutin läsnäolosta ja aikaansaannoksista.</p>
<p id="p1_9"><sup><small>4:1.9</small></sup>  Näiden Absoluuttien täytyy olla niitä ei vielä täysin julki tulleita, ulkona maailmankaikkeudessa vaikuttavia läsnäolevia, jotka avaruuden voimavaraukseen kuuluvissa ilmiöissä ja muiden perimmäisyyden tuolle puolen menevien toiminnassa tekevät fyysikoille, filosofeille tai jopa uskonnonharjoittajille mahdottomaksi varmuudella ennustaa, miten voiman, käsityksen tai hengen alkeisosaset tarkasti puhuen reagoivat vaatimuksiin, jotka ilmaantuvat monimutkaisessa todellisuuden tilanteessa, silloin kun kyseessä ovat äärimmäiset mukautumiset ja perimmäiset arvot.</p>
<p id="p1_10"><sup><small>4:1.10</small></sup>  Ajallisuuden ja avaruuden universumeissa vallitsee niin ikään elimellinen yhtenäisyys, joka näyttää olevan kosmisten tapahtumien koko kudelman takana. Tämän kehittyvän Korkeimman Olennon elävän läsnäolon, tämän Projisoidun Epätäydellisen Immanenssin, tuo tuon tuostakin selittämättömällä tavalla esille se, mikä näyttää hämmästyttävän sattumanvaraiselta, näennäisesti toisiinsa liittymättömien universumitapahtumien koordinoitumiselta. Kysymyksessä täytyy olla Kaitselmuksen toiminta — Korkeimman Olennon ja Myötätoimijan vaikutuspiiri.</p>
<p id="p1_11"><sup><small>4:1.11</small></sup>  Olen taipuvainen uskomaan, että juuri tämä kauas ulottuva ja yleensä tunnistamaton maailmankaikkeuden toiminnan kaikkien vaiheiden ja muotojen koordinoitumisen ja toisiinsa liittymisen valvonta saa tällaisen monivivahteisen ja toivottoman sekavalta näyttävän fyysisten, mielellisten, moraalisten ja hengellisten ilmiöitten sekoituksen toimimaan erehtymättömästi Jumalan kunniaksi sekä ihmisten ja enkelten hyväksi.</p>
<p id="p1_12"><sup><small>4:1.12</small></sup>  Mutta laajemmassa mielessä kosmoksen näennäiset ”sattumat” muodostavat epäilemättä osan Infiniittisen ajallis-avaruudellisen kokemuksen finiittisestä draamasta, kun Infiniittinen ajasta aikaan manipuloi Absoluutteja.</p>
<h2 id="p2" class="toc-header"> <a href="#p2" class="toc-anchor">¶</a> 2. JUMALA JA LUONTO </h2>
<p id="p2_1"><sup><small>4:2.1</small></sup>  Luonto on rajoitetussa mielessä Jumalan fyysinen puku. Jumalan käyttäytymistä tai toimintaa kvalifioivat ja väliaikaisesti sitä modifioivat paikallisuniversumin, konstellaation, järjestelmän tai planeetan kokeelliset suunnitelmat ja evolutionaariset mallit. Jumala toimii tarkoin määrätyn, vaihtumattoman ja muuttumattoman lain mukaan koko laajalle levittäytyvän kokonaisuniversumin piirissä. Mutta hän modifioi toimintansa muotoja myötävaikuttaakseen siihen, että kutakin universumia, konstellaatiota, järjestelmää, planeettaa ja persoonallisuutta johdetaan tasavertaisesti ja tasapainoisesti, evoluution myötä paljastuviin finiittisiin projekteihin kuuluvien paikallisten tavoitteiden, päämäärien ja suunnitelmien mukaan.</p>
<p id="p2_2"><sup><small>4:2.2</small></sup>  Siksipä luonto, sellaisena kuin kuolevainen ihminen sen käsittää, edustaa muuttumattoman Jumaluuden ja hänen muuttumattomien lakiensa perimmäistä perustaa ja pohjimmaista taustaa, jotka lait muuntuvat, vaihtelevat ja kokevat mullistuksia paikallisten suunnitelmien, tarkoitusten, mallien ja olosuhteiden vaikutuksesta, ja nämä puolestaan ovat paikallisuniversumin, konstellaation, järjestelmän ja planeetan voimien ja persoonallisuuksien käyttöön ottamia ja toteuttamia. Esimerkiksi: Jos otetaan esille Jumalan lait sellaisina, millaisiksi ne on säädetty Nebadonissa, niin niitä muunnellaan tämän paikallisuniversumin Luoja-Pojan ja Luovan Hengen rakentamin suunnitelmin, ja kaiken tämän lisäksi näiden lakien toimintaan ovat vielä vaikuttaneet planeetallanne asuvien ja välittömään Satanian planeettajärjestelmäänne kuuluvien tiettyjen persoonallisuuksien tekemät virheet, laiminlyönnit ja kapinat.</p>
<p id="p2_3"><sup><small>4:2.3</small></sup>  Luonto on ajallis-avaruudellinen tulostuma kahdesta kosmisesta tekijästä: Ensiksi, Paratiisin-Jumaluuden muuttumattomuudesta, täydellisyydestä ja lahjomattomuudesta; ja toiseksi, niistä kokeellisista hankkeista, toimeenpanossa sattuneista virheistä, kapinoina ilmenneistä erehdyksistä, kehityksen epätäydellisyydestä ja viisauden puutteellisuudesta, joiden takana ovat Paratiisin ulkopuoliset luodut, korkeimmista alimpiin. Luonnossa kulkee sen vuoksi ikuisuuden kehältä lähtöisin oleva yhdenmukainen, muuttumaton, majesteettinen ja verraton täydellisyyden juonne. Mutta kussakin universumissa, kullakin planeetalla ja jokaisessa yksittäisessä elämässä tätä luontoa modifioivat, kvalifioivat ja mahdollisesti turmelevat evolutionaaristen järjestelmien ja universumien luotujen teot, virheet ja epälojaalisuudet. Siksi luonto on pakostakin ainiaan ailahtelevainen, lisäksi se on oikullinen, jos kohta pohjimmiltaan vakaa, ja se vaihtelee paikallisuniversumissa noudatettujen menettelytapojen mukaan.</p>
<p id="p2_4"><sup><small>4:2.4</small></sup>  Luonto on Paratiisin täydellisyys jaettuna keskeneräisten universumien epätäydellisyydellä, pahuudella ja synnillä. Tämä osamäärä ilmentää näin ollen sekä täydellistä että osittaista, sekä ikuista että ajallista. Evoluution jatkuminen muuntelee luontoa laajentamalla siihen sisältyvää paratiisillista täydellisyyttä ja supistamalla siihen sisältyvää pahaa — erhettä — ja suhteellisesta reaalisuudesta johtuvaa epäharmoniaa.</p>
<p id="p2_5"><sup><small>4:2.5</small></sup>  Jumala ei ole henkilökohtaisesti läsnä luonnossa tai missään luonnonvoimassa, sillä luonnonilmiö on lisäys Jumalan universaalisen lain paratiisillisten perustojen päälle, ja tämä lisäys koostuu etenevän evoluution epätäydellisyyksistä ja — toisinaan — kumouksellisen kapinan seurauksista. Siinä muodossa, jossa luonto ilmenee Urantian kaltaisessa maailmassa, se ei voi koskaan olla todellisuutta vastaava kaikkiviisaan ja infiniittisen Jumalan ilmentymä, ei hänen todenmukainen edustajansa eikä uskollisesti esikuvansa mukainen heijastuma.</p>
<p id="p2_6"><sup><small>4:2.6</small></sup>  Teidän maailmanne luonto on paikallisuniversumin evolutionaaristen suunnitelmien kvalifioima täydellisyyttä olevien lakien lieventymä. Mikä irvikuva onkaan, kun palvotaan luontoa siksi, että se on rajoitetussa, kvalifioidussa mielessä Jumalan läpäisemä; siksi, että se on eräs universaalisen, ja sen vuoksi jumalallisen, voiman osa-alue! Luonto on kuitenkin myös ilmentymä kosmisen evoluution universumikokeilun kehityksen, kasvun ja edistymisen sisältämistä keskeneräisistä, epätäydellisistä ja loppuunsaattamattomista toteutumista.</p>
<p id="p2_7"><sup><small>4:2.7</small></sup>  Luonnon maailmaan sisältyvät näennäiset puutteet eivät ole merkki mistään vastaavista puutteista Jumalan luonteessa. Tuollaiset havaitut epätäydellisyydet ovat mieluumminkin vain väistämättömiä pysähdyksiä ikuisesti liikkuvan, infiniittisyyttä kuvittavan kuvakiekon esityksessä. Juuri nämä puutteiden aiheuttamat katkot täydellisyyden jatkumossa tekevät aineellisen ihmisen rajalliselle mielelle mahdolliseksi nähdä ajallisuuden ja avaruuden oloissa välähdyksittäin ja ohimennen jumalallista todellisuutta. Jumalallisuuden aineelliset ilmenemät näyttävät ihmisen evolutionaariselle mielelle puutteellisilta pelkästään siksi, että kuolevainen ihminen tarkastelee luonnon ilmiöitä itsepintaisesti vain luonnollisten silmien kautta, ihmisnäkemyksen kautta, jota eivät tue morontian mota tai ilmoitus. Ilmoitus on motaa kompensoiva korvike ajallisuuden maailmoissa.</p>
<p id="p2_8"><sup><small>4:2.8</small></sup>  Ja luonto on turmeltunut, sen kauniit kasvot ovat arvilla, sen piirteet ovat lakastuneet, ja tähän ovat syynä niiden myriadien luotujen kapinointi, väärinkäytökset ja väärä ajattelu, jotka ovat osa luontoa, mutta jotka ovat myötävaikuttaneet sen turmeltumiseen ajallisuudessa. Ei, ei luonto ole Jumala. Luonto ei ole palvonnan kohde.</p>
<h2 id="p3" class="toc-header"> <a href="#p3" class="toc-anchor">¶</a> 3. JUMALAN MUUTTUMATON LUONNE </h2>
<p id="p3_1"><sup><small>4:3.1</small></sup>  Ihminen on aivan liian kauan ajatellut Jumalan itsensä kaltaiseksi<sup id="cite17"><a href="#fn17">[17]</a></sup>. Jumala ei ole, ei ole koskaan ollut eikä tule koskaan olemaan kiivas ihmiselle tai millekään muulle universumien universumin olennolle. Tietäessään, että Luoja-Poika tarkoitti ihmisen planetaarisen luomistyön mestarinäytteeksi, tarkoitti hänet koko maan hallitsijaksi, ja nähdessään hänet omien alhaisten intohimojensa vallassa ja kumartelemassa epäjumaliaan — ovatpa ne puuta, kiveä, kultaa tai itsekästä kunnianhimoa — nämä murheelliset näyt liikuttavat Jumalaa ja hänen Poikiaan ja saavat heidät tuntemaan kiivautta ihmisen <i>puolesta,</i> muttei koskaan ihmiselle<sup id="cite18"><a href="#fn18">[18]</a></sup>.</p>
<p id="p3_2"><sup><small>4:3.2</small></sup>  Ikiaikojen Jumala ei kykene tuntemaan vihaa eikä suuttumusta tällaisten tuntemusten inhimillisessä mielessä ja niin kuin ihminen sellaiset reaktiot ymmärtää<sup id="cite19"><a href="#fn19">[19]</a></sup>. Nämä tuntemukset ovat alhaisia ja halveksittavia. Ne ovat tuskin sen arvoisia, että niitä kutsuttaisiin inhimillisiksi tunteiksi, saati sitten jumalallisiksi. Ja sellaiset asenteet ovat äärimmäisen vieraita Universaalisen Isän täydelliselle olemukselle ja armolliselle luonteelle.</p>
<p id="p3_3"><sup><small>4:3.3</small></sup>  Paljon, kovasti paljon Urantian kuolevaisten Jumalan ymmärtämisessä kohtaamasta vaikeudesta juontuu Luciferin kapinan ja Caligastian petturuuden kauaskantoisista seuraamuksista. Maailmoissa, jotka eivät ole synnin vuoksi eristettyjä, evolutionaariset ihmissukukunnat pystyvät muovaamaan verrattomasti parempia käsityksiä Universaalisesta Isästä. Ne kärsivät muita vähemmän sekaannuksesta, vääristymistä ja käsityksen kieroutumisesta.</p>
<p id="p3_4"><sup><small>4:3.4</small></sup>  Jumala ei kadu mitään, mitä hän on ikinä tehnyt, nyt tekee tai on vastaisuudessa tekevä<sup id="cite20"><a href="#fn20">[20]</a></sup>. Hän on kaikkiviisas kuin myös kaikkivaltias. Ihmisen viisaus kasvaa esiin ihmisen kokemukseen kuuluvan yrittämisen ja erehtymisen tietä. Jumalan viisaus sisältää hänen infiniittisen universumiymmärryksensä kvalifioimattoman täydellisyyden, ja tämä jumalallinen ennakkotieto antaa tehokasta ohjausta luovalle vapaalle tahdolle.</p>
<p id="p3_5"><sup><small>4:3.5</small></sup>  Universaalinen Isä ei koskaan tee mitään, mikä jälkeenpäin aiheuttaisi surua tai katumusta, mutta hänen Luojapersoonallisuuksiensa suunnittelemat ja luomat tahdolliset olennot eri universumeissa aiheuttavat epäonnistuneilla valinnoillaan toisinaan jumalallisen surun tuntemuksia Luoja-vanhempiensa persoonallisuudessa. Mutta vaikkei Isä tee virheitä, haudo mielessään katumusta tai koe surua, hän on olento, joka tuntee isällistä kiintymystä, ja hänen sydämensä on epäilemättä murheen vallassa, kun hänen lapsensa eivät onnistu yltämään niille hengellisille tasoille, joihin heidän kykynsä sen avun turvin riittäisivät, jota universumien hengellistämishankkeet ja kuolevaisten ylösnousemusohjelmat niin auliisti tarjoavat.</p>
<p id="p3_6"><sup><small>4:3.6</small></sup>  Isän infiniittinen hyvyys ylittää finiittisen, ajallisuudessa elävän mielen käsityskyvyn. Näin ollen tarjolla täytyy aina olla vastakohta, joka sisältää vertauskelpoisen pahan (ei synnin), jotta suhteellisen hyvyyden kaikki osa-alueet tulisivat vaikuttavasti osoitetuiksi. Kuolevaisen ymmärryksen epätäydellisyys voi erottaa jumalallisen hyvyyden täydellisyyden vain, koska se on vastakohdan muodostavassa yhteydessä avaruuden liikkeissä ilmeneviin ajallis-aineellisten suhteiden suhteelliseen epätäydellisyyteen.</p>
<p id="p3_7"><sup><small>4:3.7</small></sup>  Jumalan luonne on infiniittisesti yli-inhimillinen. Siksi jumaluuden tällaisen olemuksen täytyykin personoitua, vaikkapa jumalallisissa Pojissa, ennen kuin ihmisen äärellinen mieli voi sen edes uskon kautta tajuta.</p>
<h2 id="p4" class="toc-header"> <a href="#p4" class="toc-anchor">¶</a> 4. JUMALAN TAJUAMINEN </h2>
<p id="p4_1"><sup><small>4:4.1</small></sup>  Jumala on ainoa paikallaan pysyvä, riippumaton ja muuttumaton olento koko universumien universumissa, eikä hänellä ole mitään ulkopuolista, mitään tuonpuoleista, ei mitään menneisyyttä eikä vastaisuutta. Jumala on päämääräistä energiaa (luovaa henkeä) ja absoluuttista tahtoa, ja nämä ovat itsestään olemassa olevia ja universaalisia.</p>
<p id="p4_2"><sup><small>4:4.2</small></sup>  Koska Jumala on itsestään olemassa oleva, hän on absoluuttisen riippumaton. Itse Jumalan identiteetti kieltää muutoksen. ”Minä, Herra, en muutu<sup id="cite21"><a href="#fn21">[21]</a></sup>.” Jumala on muuttumaton; mutta vasta saavuttaessanne paratiisillisen statuksen voitte edes alkaa ymmärtää sitä, miten Jumala voi siirtyä yksinkertaisuudesta monimutkaisuuteen, identiteetistä variaatioon, liikkumattomuudesta liikkeeseen, infiniittisyydestä finiittisyyteen, jumalallisuudesta ihmisyyteen ja ykseydestä kakseuteen ja kolmiyhteisyyteen. Ja Jumala voi näin muunnella absoluuttisuutensa ilmentymiä siksi, ettei jumalallinen muuttumattomuus merkitse liikkumattomuutta; Jumalalla on tahto — hän <i>on</i> tahto.</p>
<p id="p4_3"><sup><small>4:4.3</small></sup>  Jumala on olento, jolla on absoluuttinen itsemääräämisoikeus. Hänen reaktioitaan maailmankaikkeutta kohtaan eivät rajoita muut rajat kuin ne, jotka hän on itse asettanut, ja hänen omasta vapaasta tahdostaan tekemänsä teot ovat vain niiden jumalallisten laatumääreitten ja täydellisten attribuuttien ehdollistamia, jotka luonnostaan luonnehtivat hänen ikuista olemustaan. Niinpä Jumalan suhde maailmankaikkeuteen on yhtä kuin lopullista hyvää ilmentävän olennon suhde, johon lisätään luovaa infiniittisyyttä oleva vapaa tahto.</p>
<p id="p4_4"><sup><small>4:4.4</small></sup>  Isä-Absoluutti on täydellisen keskusuniversumin luoja ja kaikkien muiden Luojien Isä. Jumala jakaa persoonallisuuden, hyvyyden ja lukuisat muut ominaispiirteet ihmisen ja muiden olentojen kanssa, mutta tahdon infiniittisyys on yksin hänen. Luomistoimiensa osalta Jumalaa rajoittavat vain hänen oman ikuisen olemuksensa tuntemukset ja hänen äärettömän viisautensa vaatimukset. Jumala valitsee henkilökohtaisesti vain sen, mikä on infiniittisesti täydellistä, siitä johtuu keskusuniversumin ylivertainen täydellisyys. Ja vaikka Luoja-Pojat jakavat täysin hänen jumalallisuutensa, jopa hänen absoluuttisuutensa joitakin osa-alueita, ei heitä täysin rajoita se viisauden lopullisuus, joka ohjaa Isän tahdon infiniittisyyttä. Jumalan Poikien Mikael-ryhmässä luova vapaa tahto muuttuu näin ollen vieläkin aktiivisemmaksi, täysin jumalalliseksi ja lähes perimmäiseksi, ellei jopa absoluuttiseksi. Isä on infiniittinen ja ikuinen, mutta hänen tahdonvaraisen itsensärajoittamisensa mahdollisuuden kieltäminen olisi samaa kuin, jos kokonaan kieltäisi tämän käsityksen hänen tahdollisesta absoluuttisuudestaan.</p>
<p id="p4_5"><sup><small>4:4.5</small></sup>  Jumalan absoluuttisuus läpäisee kaikki maailmankaikkeuden seitsemän todellisuustasoa. Koko tähän absoluuttiseen olemukseen vaikuttaa Luojan suhde hänen universumiluoduista koostuvaan perheeseensä. Täsmällisyys saattaa luonnehtia kolminaisuusperäistä oikeudenmukaisuutta universumien universumissa, mutta koko laajassa perheenomaisessa suhteessaan ajallisiin luotuihinsa universumien Jumalaa hallitsee <i>jumalallinen tunne.</i> Ensimmäiseksi ja viimeiseksi — ikuisesti — infiniittinen Jumala on <i>Isä.</i> Kaikista niistä mahdollisista epiteeteistä riippumatta, joilla Jumala on todellisuutta kuvastavalla tavalla tunnettavissa, minua on neuvottu esittämään koko luomakunnan Jumala ennen muuta Universaalisena Isänä.</p>
<p id="p4_6"><sup><small>4:4.6</small></sup>  Jumala Isän kohdalla vapaan tahdon mukaisia suorituksia ei hallitse valta, eikä niitä ohjaa pelkkä äly. Jumalallinen persoonallisuus koostuu määritelmän mukaan hengestä ja ilmenee universumeille rakkautena. Siksi Ensimmäinen Lähde ja Keskus on kaikissa henkilökohtaisissa suhteissaan universumien luotuihin persoonallisuuksiin aina ja johdonmukaisesti rakastava Isä. Jumala on Isä sanan korkeimmassa merkityksessä. Ikuisesti hänen vaikuttimenaan on jumalallisen rakkauden täydellinen ihanteellisuus, ja tämä hellyys saa väkevimmän ilmauksensa ja suurimman tyydytyksensä siinä, että hän rakastaa ja että häntä rakastetaan.</p>
<p id="p4_7"><sup><small>4:4.7</small></sup>  Tieteessä Jumala on Ensimmäinen Aiheuttaja; uskonnossa hän on universaalinen ja rakastava Isä; filosofiassa hän on se ainoa olento, joka on olemassa itsestään — joka olemassaolonsa osalta ei ole riippuvainen mistään muusta olennosta, mutta joka auliisti antaa olemassaolon todellisuuden kaikille olevaisille ja kaikille muille olennoille. Mutta tarvitaan ilmoitus osoittamaan, että tieteen Ensimmäinen Aiheuttaja ja filosofian tarkoittama itsestään olemassa oleva Ykseys ovat sama kuin uskonnon Jumala, jonka täyttävät armo ja hyvyys ja joka on sitoutunut toteuttamaan maan päällä elävien lastensa ikuisen eloonjäämisen.</p>
<p id="p4_8"><sup><small>4:4.8</small></sup>  Kaipaamme Infiniittisen käsitettä mutta palvomme jumalankokemisen ideaa, kykyämme missä ja milloin tahansa tajuta korkeimman jumaluuskäsityksemme persoonallisuus- ja jumalallisuustekijät.</p>
<p id="p4_9"><sup><small>4:4.9</small></sup>  Tietoisuus voitokkaasta ihmiselämästä maan päällä syntyy siitä luodun olennon uskosta, joka uskaltaa ottaa haasteena vastaan jokaisen eteen tulevan olemassaolon episodin joutuessaan kohtaamaan inhimillisten rajoittuneisuuksien pelottavat näköalat ja joka rohkenee tällöin julistaa: Vaikken pystyisikään tekemään tätä, minussa elää se, joka voi sen tehdä ja joka on sen tekevä — universumien universumin Isä-Absoluutin osa. Ja tämä on se ”voitto, joka valloittaa maailman, nimittäin uskonne<sup id="cite22"><a href="#fn22">[22]</a></sup>.”</p>
<h2 id="p5" class="toc-header"> <a href="#p5" class="toc-anchor">¶</a> 5. ERHEELLISET KÄSITYKSET JUMALASTA </h2>
<p id="p5_1"><sup><small>4:5.1</small></sup>  Uskonnollinen perimätieto koostuu epätäydellisinä säilyneistä muistiinmerkinnöistä, jotka käsittelevät menneiden aikojen jumalaatuntevien ihmisten kokemuksia. Sellaiset kirjoitukset ovat kuitenkin uskonnollisen elämän oppaina tai Universaalista Isää koskevan todenperäisen tiedon lähteinä epäluotettavia. Tällaiset ikivanhat uskomukset ovat poikkeuksetta muuttuneet siksi, että alkukantainen ihminen oli myytintekijä.</p>
<p id="p5_2"><sup><small>4:5.2</small></sup>  Eräs Urantialla vallitsevan sekasorron suurimpia aiheuttajia, kun kysymys on Jumalan olemuksesta, on se, että pyhät kirjanne eivät pysty tekemään selvää eroa toisaalta Paratiisin-Kolminaisuuden eri persoonallisuuksien välillä ja toisaalta Paratiisin-Jumaluuden ja paikallisuniversumien luojien ja hallinnosta vastuussa olevien välillä. Menneinä maailmankausina, jolloin ymmärrys oli vajavaista, pappinne ja profeettanne eivät onnistuneet tekemään selvää eroa Planeettaprinssien, Järjestelmänhallitsijoiden, Konstellaation-Isien, Luoja-Poikien, Superuniversumin Hallitsijoiden, Korkeimman Olennon eikä Universaalisen Isän välillä. Monet niistä viesteistä, joita korkeampien olentojen alaisina toimivat persoonallisuudet, kuten Elämänkantajat ja eri enkeliryhmät ovat lähettäneet, on kirjoituksissanne esitetty Jumalalta itseltään saapuneina. Urantian uskonnollinen ajattelu sekoittaa yhä vieläkin Jumaluuden liitännäispersoonallisuudet itsensä Universaalisen Isän kanssa niin, että heidät kaikki sisällytetään saman nimikkeen piiriin.</p>
<p id="p5_3"><sup><small>4:5.3</small></sup>  Urantialaiset kärsivät yhä alkukantaisten jumalakäsitysten vaikutuksesta. Jumalat, jotka raivoavat ja riehuvat, jotka vihoissaan ravistelevat maata ja vimmoissaan iskevät ihmiset maan tomuun, jotka tyytymättömyydessään langettavat tuomionsa määräämällä tulvia ja nälänhätää, ovat primitiivisen uskonnon jumalia<sup id="cite23"><a href="#fn23">[23]</a></sup><sup id="cite24"><a href="#fn24">[24]</a></sup><sup id="cite25"><a href="#fn25">[25]</a></sup><sup id="cite26"><a href="#fn26">[26]</a></sup><sup id="cite27"><a href="#fn27">[27]</a></sup>. Ne eivät ole Jumalia, jotka elävät ja hallitsevat universumeja. Tällaiset käsitykset ovat jäänne ajoilta, jolloin ihmiset olettivat maailmankaikkeuden olevan tällaisten kuvitteellisten jumalten päähänpistojen ohjauksessa ja vallassa. Mutta kuolevainen ihminen alkaa tajuta, että hän elää maailmassa, jossa vallitsee suhteellinen laillisuus ja järjestys siltä osin kuin kysymys on Korkeimpien Luojien ja Ylimpien Valvojien hallinnollisista periaatteista ja käyttäytymisestä.</p>
<p id="p5_4"><sup><small>4:5.4</small></sup>  Barbaarimainen ajatus kiukkuisen Jumalan rauhoittamisesta ja loukatuksi itsensä tuntevan Herran lepyttämisestä, Jumaluuden suosioon pääsemisestä uhrein ja katumusharjoituksin ja jopa verta vuodattamalla edustaa perin juurin lapsellista ja alkukantaista uskontoa — filosofiaa, joka ei ole tieteen ja totuuden valistuneen aikakauden arvoista. Sellaiset uskomukset ovat äärimmäisen vastenmielisiä universumeissa palveleville ja niitä hallitseville taivaallisille olennoille ja jumalallisille hallitsijoille. On häväistys Jumalaa kohtaan uskoa, väittää tai opettaa, että on välttämätöntä vuodattaa viatonta verta hänen suosionsa saavuttamiseksi tai kuvitellun jumalallisen vihan torjumiseksi.</p>
<p id="p5_5"><sup><small>4:5.5</small></sup>  Heprealaiset uskoivat, että ”ilman verenvuodatusta ei voisi olla syntien anteeksiantoa”<sup id="cite28"><a href="#fn28">[28]</a></sup>. He eivät olleet päässeet vapauteen vanhasta ja pakanallisesta ajatuksesta, jonka mukaan Jumalia ei voisi lepyttää muu kuin veren näkeminen, vaikka Mooses ihmisuhrit kieltämällä ja ne seremoniallisin eläinuhrein korvaamalla saikin aikaan tuntuvaa edistystä lapsenomaisten beduiiniseuraajiensa alkukantaisessa mielessä.</p>
<p id="p5_6"><sup><small>4:5.6</small></sup>  Paratiisin-Pojan lahjoittautuminen maailmallenne kuului erottamattomasti tilanteeseen, jossa yksi planetaarinen aikakausi päättyi. Se oli väistämätöntä. Se ei tapahtunut siksi, että näin olisi pyritty saavuttamaan Jumalan suosio. Tämä jumalallinen lahjoittautuminen sattui myös olemaan erään Luoja-Pojan viimeinen henkilökohtainen näytös pitkässä vaelluksessa hänen omaan universumiinsa kohdistuvan kokemuspohjaisen suvereenisuuden saavuttamiseksi. Olisiko suurempaa irvikuvaa Jumalan infiniittisestä luonteesta kuin opetus, jonka mukaan hänen isänsydämensä kaikessa ankarassa kylmyydessään ja kovuudessaan ei sen vertaa liikuttunut luotujensa onnettomuuksista ja murheista, että hänen hellä armeliaisuutensa saatiin puhkeamaan esiin, vasta kun hän näki nuhteettoman Poikansa verta vuotavana ja kuolevana Pääkallonpaikan ristinpuussa!</p>
<p id="p5_7"><sup><small>4:5.7</small></sup>  Mutta Urantian asukkaat tulevat vielä löytämään vapahduksen näistä Universaalisen Isän olemusta koskevista muinaisista erheistä ja pakanallisista taikauskoista. Jumalaa koskevan totuuden paljastuminen tekee tuloaan, ja ihmissuvun on määrä tuntea Universaalinen Isä koko siinä luonteen kauneudessa ja ominaisuuksien ihanuudessa, jotka Urantialla Ihmisen Poikana ja Jumalan Poikana vieraillut Luoja-Poika niin suurenmoisella tavalla esitti.</p>
<p id="p5_8"><sup><small>4:5.8</small></sup>  [Esittänyt yksi Uversan Jumalallisista Neuvonantajista.]</p>
<br/>
<figure class="table">
  <table style="border-bottom:0.2em solid #c8ccd1;border-left:1px solid #c8ccd1;border-right:1px solid #c8ccd1;border-top:1px solid #c8ccd1;table-layout: fixed; width: 100%;">
    <tbody>
      <tr>
        <td style="padding:0.4em 0.5em;border:1px solid #c8ccd1;;width:33%;"><a href="/fi/The_Urantia_Book/3">Luku 3. Jumalan attribuutit</a></td>
        <td style="padding:0.4em 0.5em;border:1px solid #c8ccd1;;width:33%;text-align: center;"><a href="/fi/The_Urantia_Book/Index">Indeksi</a></td>
        <td style="padding:0.4em 0.5em;border:1px solid #c8ccd1;;width:33%;text-align: right;"><a href="/fi/The_Urantia_Book/5">Luku 5. Jumalan suhde yksilöön</a></td>
      </tr>
    </tbody>
  </table>
</figure>
<h2>Viittauksia</h2>
<div style="-moz-column-width: 30em; -webkit-column-width: 30em; column-width: 30em; margin-top: 1em;">
<ol style="margin: 0; padding-top: 0px;">
  <li style="margin-top:0px;" id="fn1"><a href="#cite1">↑</a> <i># 1 Jumala on uskollinen</i>: <a href="/fi/Bible/Deuteronomy/7#v9">5 Moos 7:9</a>; <a href="/fi/Bible/1_Corinthians/1#v9">1 Kor 1:9</a>; <a href="/fi/Bible/1_Corinthians/10#v13">1 Kor 10:13</a>. </li>
  <li id="fn2"><a href="#cite2">↑</a> <i># 2 Jumalan lait ovat oikeudenmukaisia</i>: <a href="/fi/Bible/Psalms/119#v172">Ps 119:172</a>. </li>
  <li id="fn3"><a href="#cite3">↑</a> <i>Uskollisuus näkyy taivaassa</i>: <a href="/fi/Bible/Psalms/36#v5">Ps 36:5</a>. </li>
  <li id="fn4"><a href="#cite4">↑</a> <i>Sana, joka asettuu taivaaseen</i>: <a href="/fi/Bible/Psalms/119#v89">Ps 119:89-90</a>. </li>
  <li id="fn5"><a href="#cite5">↑</a> <i>Uskollinen Luoja</i>: <a href="/fi/Bible/1_Peter/4#v19">1 Piet 4:19</a>. </li>
  <li id="fn6"><a href="#cite6">↑</a> <i>Ikuinen Jumala, meidän turvamme</i>: <a href="/fi/Bible/Deuteronomy/33#v27">5 Moos 33:27</a>. </li>
  <li id="fn7"><a href="#cite7">↑</a> <i>Asuu salaisissa paikoissa</i>: <a href="/fi/Bible/Psalms/91#v1">Ps 91:1</a>. </li>
  <li id="fn8"><a href="#cite8">↑</a> <i>Ei nukahda, ei nuku</i>: <a href="/fi/Bible/Psalms/121#v4">Ps 121:4</a>. </li>
  <li id="fn9"><a href="#cite9">↑</a> <i>Kaikki toimii yhdessä</i>: <a href="/fi/Bible/Romans/8#v28">Room 8:28</a>. </li>
  <li id="fn10"><a href="#cite10">↑</a> <i>Herran silmät ovat vanhurskaiden yllä</i>: <a href="/fi/Bible/Psalms/34#v15">Ps 34:15</a>; <a href="/fi/Bible/1_Peter/3#v12">1 Piet 3:12</a>. </li>
  <li id="fn11"><a href="#cite11">↑</a> <i>Kaikkea voimalla ylläpitää</i>: <a href="/fi/Bible/Hebrews/1#v3">Hepr 1:3</a>. </li>
  <li id="fn12"><a href="#cite12">↑</a> <i>Lähettää luojapoikia</i>: <a href="/fi/Bible/Psalms/104#v30">Ps 104:30</a>. </li>
  <li id="fn13"><a href="#cite13">↑</a> <i>Jumala säilyttää heidät kaikki</i>: <a href="/fi/Bible/Nehemiah/9#v6">Neh 9:6</a>. </li>
  <li id="fn14"><a href="#cite14">↑</a> <i>Vakaus epävakauden keskellä</i>: <a href="/fi/Bible/Job/26#v7">Job 26:7</a>. </li>
  <li id="fn15"><a href="#cite15">↑</a> <i>Jumala säilyttää heidät kaikki</i>: <a href="/fi/Bible/Job/26#v7">Job 26:7</a>. </li>
  <li id="fn16"><a href="#cite16">↑</a> <i>Jatkuvasti uudistuu</i>: <a href="/fi/Bible/Psalms/104#v30">Ps 104:30</a>. </li>
  <li id="fn17"><a href="#cite17">↑</a> <i>Jumala ei ole ihmisen kaltainen</i>: <a href="/fi/Bible/Numbers/23#v19">4 Moos 23:19</a>; <a href="/fi/Bible/1_Samuel/15#v29">1 Sam 15:29</a>. </li>
  <li id="fn18"><a href="#cite18">↑</a> <i>Jumala sanoi olevansa kateellinen</i>: <a href="/fi/Bible/Ezekiel/39#v25">Hes 39:25</a>; <a href="/fi/Bible/Joel/2#v18">Joel 2:18</a>; <a href="/fi/Bible/Zechariah/1#v14">Sak 1:14</a>; <a href="/fi/Bible/Zechariah/8#v2">Sak 8:2</a>.  <i>Jumala sanoi olevansa kateellinen</i>: <a href="/fi/Bible/Exodus/20#v5">2 Moos 20:5</a>; <a href="/fi/Bible/Exodus/34#v14">2 Moos 34:14</a>; <a href="/fi/Bible/Nahum/1#v2">Nah 1:2</a>; <a href="/fi/Bible/Deuteronomy/4#v24">5 Moos 4:24</a>; <a href="/fi/Bible/Deuteronomy/5#v9">5 Moos 5:9</a>; <a href="/fi/Bible/Deuteronomy/6#v15">5 Moos 6:15</a>; <a href="/fi/Bible/Joshua/24#v19">Joos 24:19</a>. </li>
  <li id="fn19"><a href="#cite19">↑</a> <i>Jumala sanoi olevansa vihainen</i>: <a href="/fi/Bible/Exodus/4#v14">2 Moos 4:14</a>; <a href="/fi/Bible/1_Kings/14#v9">1 Kun 14:9</a>; <a href="/fi/Bible/1_Chronicles/13#v10">1 Aik 13:10</a>; <a href="/fi/Bible/Nehemiah/4#v4">Neh 4:4</a>; <a href="/fi/Bible/Job/9#v13">Job 9:13</a>; <a href="/fi/Bible/Psalms/6#v1">Ps 6:1</a>; <a href="/fi/Bible/Isaiah/1#v4">Jes 1:4</a>; <a href="/fi/Bible/Jeremiah/3#v12">Jer 3:12</a>; <a href="/fi/Bible/Lamentations/1#v12">Valit 1:12</a>; <a href="/fi/Bible/Numbers/11#v1">4 Moos 11:1</a>; <a href="/fi/Bible/Ezekiel/5#v13">Hes 5:13</a>; <a href="/fi/Bible/Hosea/11#v9">Hoos 11:9</a>; <a href="/fi/Bible/Joel/2#v13">Joel 2:13</a>; <a href="/fi/Bible/Jonah/3#v9">Joona 3:9</a>; <a href="/fi/Bible/Micah/7#v18">Miika 7:18</a>; <a href="/fi/Bible/Nahum/1#v3">Nah 1:3</a>; <a href="/fi/Bible/Deuteronomy/4#v25">5 Moos 4:25</a>; <a href="/fi/Bible/Zephaniah/2#v2">Sef 2:2</a>; <a href="/fi/Bible/Joshua/7#v1">Joos 7:1</a>; <a href="/fi/Bible/Judges/2#v12">Tuom 2:12</a>; <a href="/fi/Bible/2_Samuel/6#v7">2 Sam 6:7</a>. </li>
  <li id="fn20"><a href="#cite20">↑</a> <i>Jumalan sanotaan katuvan</i>: <a href="/fi/Bible/Genesis/6#v6">1 Moos 6:6</a>; <a href="/fi/Bible/Exodus/32#v14">2 Moos 32:14</a>; <a href="/fi/Bible/1_Chronicles/21#v15">1 Aik 21:15</a>; <a href="/fi/Bible/Psalms/106#v45">Ps 106:45</a>; <a href="/fi/Bible/Jeremiah/18#v8">Jer 18:8,10</a>; <a href="/fi/Bible/Jeremiah/26#v19">Jer 26:19</a>; <a href="/fi/Bible/Jeremiah/42#v10">Jer 42:10</a>; <a href="/fi/Bible/Amos/7#v3">Aam 7:3,6</a>; <a href="/fi/Bible/Jonah/3#v10">Joona 3:10</a>; <a href="/fi/Bible/Judges/2#v18">Tuom 2:18</a>; <a href="/fi/Bible/1_Samuel/15#v35">1 Sam 15:35</a>; <a href="/fi/Bible/2_Samuel/24#v16">2 Sam 24:16</a>.  <i>Jumala ei tee parannusta (vapaaehtoisesti)</i>: <a href="/fi/Bible/Psalms/110#v4">Ps 110:4</a>; <a href="/fi/Bible/Jeremiah/4#v28">Jer 4:28</a>; <a href="/fi/Bible/Ezekiel/24#v14">Hes 24:14</a>; <a href="/fi/Bible/Zechariah/8#v14">Sak 8:14</a>; <a href="/fi/Bible/Hebrews/7#v21">Hepr 7:21</a>.  <i>Jumala ei kadu (luonnostaan)</i>: <a href="/fi/Bible/Numbers/23#v19">4 Moos 23:19</a>; <a href="/fi/Bible/1_Samuel/15#v29">1 Sam 15:29</a>. </li>
  <li id="fn21"><a href="#cite21">↑</a> <i>Jumala ei muutu</i>: <a href="/fi/Bible/Malachi/3#v6">Mal 3:6</a>; <a href="/fi/Bible/James/1#v17">Jaak 1:17</a>. </li>
  <li id="fn22"><a href="#cite22">↑</a> <i>Voitto uskon kautta</i>: <a href="/fi/Bible/1_John/5#v4">1 Joh 5:4</a>. </li>
  <li id="fn23"><a href="#cite23">↑</a> <i>Jumalan riehuminen myrskyissä</i>: <a href="/fi/Bible/Isaiah/28#v2">Jes 28:2</a>; <a href="/fi/Bible/Isaiah/29#v6">Jes 29:6</a>. </li>
  <li id="fn24"><a href="#cite24">↑</a> <i>Joka ravistelee maata vihassaan</i>: <a href="/fi/Bible/Nahum/1#v2">Nah 1:2-6</a>. </li>
  <li id="fn25"><a href="#cite25">↑</a> <i>Lyö vihassaan ihmiset maahan</i>: <a href="/fi/Bible/1_Chronicles/13#v10">1 Aik 13:10</a>; <a href="/fi/Bible/Acts_of_the_Apostles/5#v1">Apt 5:1-10</a>. </li>
  <li id="fn26"><a href="#cite26">↑</a> <i>Luonnonkatastrofit kirouksena</i>: <a href="/fi/Bible/Ezekiel/5#v16">Hes 5:16-17</a>. </li>
  <li id="fn27"><a href="#cite27">↑</a> <i>Tulvat rangaistuksena</i>: <a href="/fi/Bible/Genesis/6#v6 ff">1 Moos 6:6 ff</a>. </li>
  <li id="fn28"><a href="#cite28">↑</a> <i>Ilman verta ei anteeksiantoa</i>: <a href="/fi/Bible/Hebrews/9#v22">Hepr 9:22</a>. </li>
</ol>
</div>
